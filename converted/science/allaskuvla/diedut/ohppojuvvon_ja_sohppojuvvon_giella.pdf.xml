<document xml:lang="sme" id="no_id"><header><title>Ohppojuvvon ja sohppojuvvon giella. Gielladiđolašvuohta, čálamáhttu ja guovttegielatvuohta</title><genre code="science"/><author><person firstname="Nils Øivind" lastname="Helander" sex="m" born="" nationality="NO"/></author><year>2016</year><wordcount>51921</wordcount><conversion_status type="standard"/><availability><license type="standard"/></availability><metadata><uncomplete/></metadata><version>XSLtemplate $Revision: 161400 $; file-specific xsl  Revision; common.xsl  $Revision$; </version></header><body><p><em type="italic">Sámegielain sáhttá sápmelaš áššiid govvidit seammá bures go eará gielain ja gánske buorebut velá, go dat sáhttá sámegiela luondu ja dan giela sániid mearkkašumit leat sakka earálágážat muhtin sániin go movt eará gielain sáhtášii seammá áššiid muitalit. Sámegillii sáhttá oaneheappot go eará gielain muitalit dan sápmelaš jurddašanvuogi, birgenlági ja buot dáhpáhusaid, mat gusket sápmelaččaide. </em></p>
<p>Hans Aslak Guttorm (1968: 87. Dálá čállinvuohkái heivehuvvon.)</p>
<p><em type="bold">Ovdasátni </em></p>
<p><em type="italic">Ohppojuvvon ja sohppojuvvon giella </em>hápmašuvvagođii teakstan dan áigge go bargen Sámi allaskuvllas ja oahpahišgohten sámegiela skuvlagiellan. Álgoveršuvdna lea maid geavahuvvon oahpahusas. Muhtin osiide lean fuobmán buoridanevttohusaid go lean oahpahan sámegiela. Giitu allaskuvlla studeanttaide dan ovddas! Giitosat maiddái mu allaskuvlaáigge bargoskihpárii, Johanna Johansen Ijäsii, gean olu buriid fuomášuhttimiid ja rávvagiid lean geahččalan váldit vuhtii. Erenoamáš olu veahki lean ožžon iehčan guoimmis, Kaisa Rautio Helanderis, gii maid lea máŋgii lohkan ja kommenteren mu teavstta. Giitu dan buori veahki ovddas ja buot daid miellagiddevaš giellaságastallamiin mat álohii leat dolvon dán barggu ovddos guvlui. Barggu loahpamuttus lean maid ožžon buriid kom-meanttaid Jussi Ylikoskis ja Vesa Guttormas gii lea dárkilis giellačeahppi čalmmiiguin lohkan ja kommenteren mu barggu. Giitu maiddái Gunnlaug </p>
<p>Ballovarrái ja Johan Isak Sirii geat leaba heivehan giehtačállosa prentema várás. Váilevašvuođaide ja meattáhusaide mat ležžet báhcán divokeahttá, daidda lean ieš sivalaš.</p>
<p>Lean oahppan olu buot daid olu girjjiin ja čállosiin maid lean beassan lohkat go dáinna girjjiin lean barggildan. Dat duođašta čálamáhtu vuorrováikkuhusa: nuppi čállosa lohkan veahkeha nuppi čállima. Loahpas maiddái giitosat mu dálá bargoaddái, Sámediggái, go lea addán vejolašvuođa dievasmahttit ja gárvvistit teavstta prentema várás sámi dieđalaš čálaráiddu, Dieđut, oassin.</p>
<p>Vuonnabađas čakčamánu gaskkamuttus 2016</p>
<p>Máre Jovnna Nilsa</p>
<p>Nils Øivind Helander <em type="bold">1 Álggahus </em></p>
<p>Giela sáhttá guorahallat máŋgga perspektiivvas dahjege geahččanguovllus.</p>
<p>Dán girjjis guorahallamiid vuolggasadjin lea gielladiđolašvuohta, čálamáhttu ja guovttegielatvuohta. Girji lea jurddašuvvon oahpaheaddjioahpu várás ja buohtastahttimat ja čujuhusat skuvlla oahppoplánaide leat dahkkon Norgga beale oahppoplánaid ektui.</p>
<p>Giellaoahpas lea áiggi čađa leamaš guovddáš sadji skuvlla sámegieloahpa-husas. Giellaoahpaheamis deattuhuvvo vuosttaš jagiid čálamáhtu duddjon nu ahte oahppit ohppet lohkat ja čállit. Čálamáhtu duddjon fokusere giela hámi beliide. Dat leat guovddážis lohkama ja čállima oahppanproseassas mas galgá oahppat áddet ja geavahit giela maiddái oinnolaš giellan iige dušše hállangiellan. Čállingiela oahpahallan eaktuda ahte veadjá iežas luvvet jurddašeamis giela birra dušše sisdoalu ja mearkkašumi perspektiivvas.</p>
<p>Perspektiivva viiddideapmi mielddisbuktá ahte oahppi ii oainne giela dušše mearkkašumi guoddin, muhto maiddái ávnnasin maid sáhttá guorahallat mearkkašumiid lassin maiddái hápmevuogádahkan. Giellaoahppa dud-djo vuođu sisdoalu ja hámi vuogádatlaš beliid guorahallamii. Čálamáhtu álgooahpahusas deattuhuvvo danin mo hállangiela jietnadagaid ja čállingiela bustávaid oktavuođa sáhttá systemáhtalaččat oahppat. Das ovddos guvlui guovddážis lea čállingiela geavaheapmi oahppomateriálaid lohkkin ja daid fáttáid birra čállin nu ahte oahppá čállingiela ovdanbuktinstiillaid aktiiva geavaheaddjin.</p>
<p>Dán girjjis gieđahallojuvvo giella maiddái viidásat perspektiivvas mas sávan leat ávki sámegiela oahpahussii ja giellaovddidanbargui. Lean danin čálamáhtu duddjoma doarjjan ja lassin vuoruhan guorahallat gielladiđolašvuođa ja guovttegielatvuođa saji sámegiela oahpahusas.</p>
<p>Dan olis lea fáddán válljejuvvon earet eará metalingvisttalaš áddejupmi, doabaipmárdus, giela ja jurddašeami oktavuohta, matematihkka ja oahpa-husgiella, máná giellaoččodanproseassa, áppesat ja bustávaid oahpahallan, árgabeaigiela ja skuvlagiela erohus ja doaibmi guovttegielatvuohta (man vuođđun lea N. Helander 2012). Vuoruheapmi ii mearkkaš ahte ii sáhtáše giela ja dan oahpahusa guorahallat eará geahččanguovllus. Muhtin sajiin eará perspektiivvat leat oanehaččat guoskkahuvvon. Sivva dasa lea sihke dat ahte oahppogirjjis ii leat vejolaš vuodjut buot áššiide nu čiekŋalit ja erenoamážit vel dat ahte gielladiehtagis giella gieđahallojuvvo nu máŋgga perspektiivvas maid ii livčče vejolaš guorahallat dán girjjis.</p>
<p>Giellaguorahallama perspektiivva válljema olu vejolašvuođaid oaidná daid olu lingvistihkka- dahje gielladieđanamahusain, nugo omd. etnolingvistihkka, sosiolingvistihkka, funktionála lingvistihkka, generatiiva lingvistihkka, kognitiiva lingvistihkka, pedagogalaš lingvistihkka, psykolingvistihkka, teakstalingvistihkka, dáhtalingvistihkka, variašuvdnalingvistihkka ja vel bio lingvistihkkage. Boahtte áiggi sámegiela giellaoahpalaš bargguin sihkkarit bohtet oidnosii ođđa perspektiivvat ja čilgenvuogit maiddái dáin ja várra vel eará gielladutkansurggiin. Vaikke namahuvvon gielladutkansuorggit spiehk-kasit árbevirolaš skuvlla giellaoahpa čilgenmálliin, de ođđa giellaoahpalaš dieđuid heiveheapmi skuvlagiellaoahpa čilgenmállii sáhttá ođasmahttit ja dievasmahttit giellaoahpahusa.</p>
<p>Gielladiđolašvuođain oaivvilduvvo dat, mo diđolaččat geavahit giellamáhtu ja mo das atnit ávkki maiddái čálamáhtu duddjomis, nu ahte hárjána guora-hallat mo gielalaš hámit laktásit sisdoalu ovdanbuktimii. Gielladiđolašvuohta máksá ahte olmmoš máhttá ulbmillaččat sihke suokkardit ja guorahallat mo giella doaibmá. Nu leage gielladiđolašvuohta guovddážis pedagogalaš lahkonanvuogis man vehkiin boktit beroštumi giellaáššiide ja nu nannet sihke geavatlaš ja teorehtalaš giellamáhtu. Viidásamos mearkkašumis gielladiđolašvuhtii gullá maiddái diehtit mo sámegiella geavahuvvo iešguđet oktavuođain, mii hehtte dahje nanne sámegiela geavaheami ja mo guovtte-gielatvuohta váikkuha gielladillái.</p>
<p>Gielladiđolašvuođa duddjon lea mentála proseassa mii vuosttažettiin geavvá giellageavaheaddji iežas jurddanávccaid vehkiin go fuobmá gielalaš ero-husaid, sullasašvuođaid, oktavuođaid ja njuolggadusaid. Dán proseassas giellaoahpaheaddjis lea erenoamáš vejolašvuohta iežas fágamáhtuin láidestit ulbmillaš ja movttiidahtti smiehttamušaide. Danin gielladiđolašvuohta ii leat juoga maid oahpaheaddji oahpaha, muhto juoga maid oahpahemiin veahkeha nu ahte oahppi veadjá buorebut ieš duddjot dákkár diđolašvuođa.</p>
<p>Gielladiđolašvuođa sáhttá atnit oassin oppalaš metakognitiiva gálggain, mii mearkkaša ahte olmmoš máhttá diđolaččat geavahit sihke muittu ja áddejumi oahppanproseassas. Metamuitun lohkkojuvvo dat go olmmoš diđolaččat máhttá geavahit muitinstrategiijaid ja diehtá makkár strategiijaid geavahit man várás. Metaáddejumiin fas oaivvilduvvo olbmo nákca guorahallat man muddui ja man láhkai ádde dan mii gaskkustuvvo ja fuobmát maid sáhttá dahkat jos ii leat ádden. Metakognitiiva gálggat duddjojit automáhtalaš diđolašvuođa iežas máhtus ja dákkár diđolašvuohta veahkeha áddet ja heivehit oahppanproseassa.</p>
<p>Sámegielat mánná dábálaččat boahtá skuvlii agis ektui buriin njálmmálaš giellamáhtuin man vuođul skuvllas beassá dađistaga duddjot giellamáhtu ođđa dárbbuid várás. Okta dáin dárbbuin lea duddjot dakkár giellamáhtu man vehkiin sáhttá álgit geahččat giela ii dušše gulahallangaskaoapmin, muhto maiddái guorahallanfáddán. Gielladiđolašvuođa nannen veahkeha maiddái hállangiela ovdáneami, mii lea vuođđun čállingiela oahppamii.</p>
<p>Danin dás guorahallojuvvo maiddái hállangiela oahppan.</p>
<p>Dutkan ja oahppoplánaid árvvoštallamat leat jo guhká čájehan ahte sámegiella čállingiellan lea rašis juolggi alde. Dutkamis mii čađahuvvui 2000–2003 čájehuvvui ahte dušše goalmmát oassi oahpaheddjiin árvvoštalle alddiineaset leat buorre čálamáhttu, ja jagi 2012 dutkanraporta čájeha ahte dušše juohke viđát oahppi lohká čállit buorebut sámegillii go dárogillii, ja sullii 80 % ohppiin atnet álkibun lohkat dárogiela go sámegiela. Jos lea vejolaš válljet giela, de 18 % sis geat ásset nu daddjon giellahálddašanguovllu siskkobealde lohket válljet lohkat sámegiel teavstta. (N. Helander 2003; Solstad 2012: 122).</p>
<p>Dutkanraporttas mii govvida sámemánáid guovttegielatvuođa Suoma beale vuođđoskuvllas skuvlajagi 1985–1986 boahtá ovdan ahte maiddái doppe lea čállindáidu dat giela oassesuorgi <span type="quote">“mii buot fuonimusat hálddašuvvo”</span> (Guttorm 1987: 48). Ruoŧa beale sámegielagiid čállinmáhttu lea maid duođaštuvvon leat rašis juolggi alde jo 1970-logus go 80 % badjesámiin ja 90 % eará sámiin eai máhttán čállit sámegiela (Svonni 1996: 165). Outakoski (2015a: 70–71) gii lea dutkan sámegiela čállinmáhtu Norgga, Ruoŧa ja Suoma beale skuvllain nanne ovdalis duođaštuvvon dili ahte sámegiela čállin lea váddásiid duohken. Lohkan- ja čállinmáhttu lea váddásiid duohken maiddái olu dárogiel ohppiide, go 24 % nieiddain ja 28 % gánddain eai máhte lohkat doarvái bures veadjit čađahit fidnooahpu dahje alit oahpu (Gjems &amp; Vatne 2014). Dárogillii čállojuvvon kronihkas sámi nuoraid organisašuvnnat,</p>
<p>Noereh ja Sámedikki nuoraidpolitihkalaš lávdegoddi, váldet earret eará ovdan čállingiela geavaheami hástalusaid, ja das čuoččuhuvvo ahte riektačállima eahpesihkarvuohta boahtá das go eai beasa doarvái hárjehallat geavahit sámegiela čállingiellan. Das daddjo maiddái ahte sámegiela riektačállin ii leat eahpelunddolaš iige váttis, muhto nuorat besset nu hárve oaidnit sámegillii čállojuvvon teavsttaid. (Partapuoli &amp; Ravna 2014.)</p>
<p>Čállingiella oahpásmahttá ohppiid olu ovdanbuktinvejolašvuođaide mat eai geavahuvvo hállangielas ja duddjo dan láhkai buori oppalaš giellamáhtu buotlágan giellageavahandárbbuide. Čállingiella dahká vejolažžan oaidnit ja guorahallat giela ávnnasin eará láhkai go hállangiella. Čállin dahká vejolažžan vihkkedallat sániid ja sátnehámiid ja guorahallat cealkkaráhka-dusaid teavstta ulbmila ektui. Láidestuvvon ságastallamat ja divaštallamat čállinbargguid oktavuođas nannejit teakstabuvttadanmáhtu ja addet maid-dái buorre vejolašvuođa hárjehallat giellageavaheami beliid mat gullet normerejuvvon giellageavaheapmái.</p>
<p>Čállingiela vehkiin leat vássánáigge dieđut ja máhttu olámuttus ja dan vehkiin sáhttá maid seailluhit ja ođasmahttit kultuvrra boahtteáigái. Skuvlaoahpahus duddjo dan ala ahte čálamáhtu geavaheapmi sihke lohkkin ja čállin lea dat mainna olu oahppofáttát gaskkustuvvojit ja mainna oahppi ieš oahppopro-seassa aktiivvalaš giellageavaheaddjin duddjo alccesis máhtu. Maiddái olu dán áigge bargosajiin gáibiduvvo buorre čálamáhttu, ja sihke almmolaš ja priváhta diehtojuohkin ja gulahallan geavvá čállingiela geavahemiin.</p>
<p>Čálamáhttui gullá čállinmearkkaid, erenoamážit bustávaid ja loguid oahppan nu, ahte máhttá lohkat teavsttaid ja ieš ráhkadit teavsttaid oktasaš čállin-njuolggadusaid mielde nu ahte nubbái lea álki lohkat maid lea čállán. Vaikko dán girjjis deattuhuvvojitge álgooahpahusa guovddáš áššit, de dás leat maid oasit main galggašii leat ávki giellaoahpahusa bajit dásiin. Álgo-oahpahusain oaivvilduvvo maiddái mánáidgárddi čállingillii oahpásmahttin- ja ráhkka-nahttindoaimmat main ii gáibiduvvo vel ahte galgá máhttit lohkat ja čállit.</p>
<p>Girjji ulbmilin lea govvidit giellaovdáneami beliid ja maiddái guorahallat makkár oktavuohta lea hállangiela ovdáneames čállingiela oahpahallamii.</p>
<p>Dás guorahallojuvvojit sámegiella čállingiellan ja giellaoahpalaš áššit main lea relevánsa čállingiela oahpahallamii, ja mo giellaoahpa systemáhtalaš máhttu lea ávkin čállingiela oahpahallamis. Čállingiela oahpahallamis ja dan ovdamuttuin deattuhuvvo gielladiđolašvuođa nannen. Gielladiđolašvuhtii ii leat dárbu dušše dasa gii lea oahpahallamin čállingiela, muhto dat lea eaktun maiddái oahpaheaddji vejolašvuhtii sáhttit váldit vuhtii giela hámi ja sisdoalu beliid oahpahusa lágideamis.</p>
<p>Giellamáhttu ja gielladiđolašvuohta gáibiduvvo maiddái guovtte- ja máŋgga-gielat oahpahusas. Danin dát girji lea jurddašuvvon sihke oahpaheaddji giella oahppamáhtu ja dakko bokte gielladiđolašvuođa nannema várás ja maid dái láidehussan muhtin didaktihkalaš bargovugiide. Oppalaččat giella diđolašvuohta duddjo nannoset vuođu sihke oahpaheaddji oahpahusa lágideapmái ja oahppi oahppanvejolašvuođaide juksat dakkár giellamáhtu mainna sáhttá sihke seailluhit ja ovddidit sámegiela saji servodagas. Dasa lassin guorahallojuvvo dárkileappot maiddái guovttegielatvuođa doaba.</p>
<p>Gielladiđolašvuođa nannen sávvamis váikkuha positiivvalaččat dasa makkár miellaguottuin giellaoahpahus lágiduvvo.</p>
<p>Čálamáhtu aktiivvalaš geavaheami sáhttá buohtastahttit valáštallamiin, goappašagain lea sáhka gálggaid geavaheamis ja ovddideamis, ja gálggaid duddjo go hárjehallá. Ii vuodjat oahpa muđui go vuodjá, iige lohkat ja čállit oahpa muđui go lohká ja čállá. Jos skuvlla ulbmilin lea dahkat ohppiid lohkkin ja čállin, de oahppit fertejit beassat beaivválaččat lohkat ja čállit. Jos skuvlla ulbmilin lea dahkat ohppiid čeahpes lohkkin ja čállin, de skuvllas fertejit leat čeahpes hárjeheaddjit geat movttiidahttet ja láidestit ohppiid viššalit geavahit čállingiela sihke lohkkin ja čállin. <em type="bold">2 Giella oahpahangaskaoapmin ja oahppoávnnasin </em></p>
<p>Gielain mii sátnádit máilmmi ja dan vehkiin duddjot ja hábmet doahpa-giid. Dovddus filosofa Wittgenstein lea govvidan dán duohtavuođa ná: mu giela rájit lea mu máilmmi rájit (Pinker 2007: 134). Ná son čájehii man guovddáš sadji gielas lea olbmo eallimis. Giella adno nu mearkkašahtti olbmo dovdomearkan, go aiddo giellageavahanvejolašvuohta lea dat mii dahká olbmo nu čielgasit earáláganin buot eará heakkalaččaid ektui. Maiddái eará heakkalaččain leat gulahallanvuogádagat, muhto dat eai mainnage lágiin ole olbmogiela geavahanvejolašvuođaid dássái. Almmá giela haga lea váttis govahallat mo abstrákta jurddašeapmi ja jurdagiid gaskkusteapmi livččii vejolaš – dat doaimmat mat leat nu guovddážis olmmošsohkagotti kultuvrrain. Danin mii maid dávjá imaštallat, divaštallat ja guorahallat giela ja vel suohtastallatge dainna. Giella sáhttá dahkat min kreatiivvalažžan, go das ii leat mearri maid mii sáhttit dadjat dahje čállit. Dán mearehis giellariggodaga vuođđun lea sátnerádju ja giellaoahppa, maid sáhttá maid gohčodit giellavuogádahkan.</p>
<p>Oahpaheaddji bargui gullá máhttit geavahit giela beaktilis oahpahangaska-oapmin ja geasuheaddji oahppoávnnasin. Dákkár máhttu eaktuda ahte oahpaheaddjis alddis lea nanu giellamáhttu sihke geavatlaš giellageavahead-djin ja giellavuogádaga áššedovdin. Giellageavahemiinis oahpaheaddji lea ovdamearkan ja mállen ohppiid njálmmálaš ja čálalaš giellaovdáneapmái.</p>
<p>Dán máhtu duddjo oahpaheaddji iežas skuvlejumi áigge, ii dušše giella-oahpahusa diimmuin muhto maiddái eará fágaid oahpahallama oktavuođas.</p>
<p>Sihke čáppagirjjálašvuođa ja fágagirjjálašvuođa lohkan nanne giellamáhtu, go beassá oahppat ođđa sániid ja dadjanvugiid. Dasa lassin lea deaŧalaš ahte beassá iežas čállosiin geavahit sihke áššemáhtu ja giellamáhtu maid lohkamis lea oahppan. Ná lohkan ja čállin buohtalas doaibman nanne geavatlaš giellamáhtu. Aiddo dát giellaoahppanvejolašvuođat eai noga goassege, ja danin leage nu deaŧalaš ahte oahpaheaddji ieš buorrin ovdamearkan čájeha man mávssolaš lea beaivválaččat lohkat ja čállit.</p>
<p>Buriin geavatlaš giellamáhtuin ja giellaoahppamáhtuin oahpaheaddjis lea dat vuođđu mii dárbbašuvvo veadjit dahkat sámegiela geasuheaddji ja hásttuheaddji oahppoávnnasin. Dán máhtu vuođul oahpaheaddji galgá sáhttit heivehit oahpahusa sihke álgooahpahusa ja bajit dási oahpahusa dárbbuid várás. Giellaoahppamáhttu dahká maid vejolažžan buorebut sáhttit heivehit ulbmillaš oahpahusa ja neavvut ja čilget go oahppi dárbbaša veahki.</p>
<p>Giellaoahpa dovdan, sihke deskriptiiva ja normatiiva perspektiivvas, duddjo vuođu máhttit váldit vuhtii hállangiela ja čállingiela erohusaid. Dasa lea dárbu álgooahpahusas mas galgá sáhttit oahppi hállangiela suopmana iešvuođaid váldit vuhtii čállinoahpahusas, man vuolggasadjin lea jietnadaga ja bustáva oktavuohta. Dasa lea maid dárbu bajit dásiid oahpahusas, main sierra oahppofáttáid oahppogirjjiid ja oahppoávdnasiid normerejuvvon giella oažžu stuorit saji. Oahpaheaddji ferte danin iežas barggus máhttit ovttastahttit geavatlaš ja teorehtalaš giellamáhtu.</p>
<p>Oahpaheaddji gullá máŋgii gažaldaga: masa ávkin lea giellaoahppa? Giella-oahppamáhtuin mii sáhttit álkibut ságastallat ja gulahallat giellaáššiin.</p>
<p>Dat dahká vejolažžan oppalaččabut hállat sániid birra, mo daid sojahit ja suorggidit ja mo dain ráhkadit cealkkaosiid ja cealkagiid. Mánná máhttá jo ovdal skuvlaagi geavahit giellaoahpa go iežas sátnemáhtu vuođul ráhkada cealkagiid maiguin gulahallá earáiguin. Dán sáhttá lohkat giellaoahpa geavahanmáhttun. Skuvlla giellaoahpahusas beassá oahppat makkár dát geavahanmáhtu lea systeman dahje vuogádahkan. Erenoamážit čállingiela oahppamii lea stuora ávkin máhttit giellaoahpa vuođđoáššiid. Riektačállima njuolggadusaid sáhttá buorebut áddet go dat čilgejuvvojit giela fonologalaš ja morfologalaš vuogádaga vuođul. Giellaoahpahusas nannejuvvo giella-geavahanmáhttu giellaoahpa vehkiin, go giellaoahppa duddjo giellaguora-hallanmáhtu.</p>
<p>Čielga giellaoahpalaš áššiid lassin lea maid dárbu dovdat giela sihke individuála ja sosiála fenomenan, giellavariašuvnna, guovtte- ja máŋggagielatvuođa, giellapolitihka, giellahistorjjá ja giellarievdama vai lea buorre vuođđu lágidit miellagiddevaš oahpahusa. Giellaoahpaheaddji dárbbaša maid máhttit giela guorahallat kultuvrra ja servodaga dakkár perspektiivvas, ahte sáhttá áššálaš ákkastallamiin ja divaštallamiid láidesteaddjin veahkehit ohppiid duddjot alcceseaset máhtu guorahallat ja ovdanbuktit oaiviliid giellaáššiid birra.</p>
<p>Dát dahká giellafága maiddái čielgasit fágaidrasttildeaddji oahppoávnnasin.</p>
<p>Dárkilis lohkki veadjá jo fuomášan ahte dássážii lea leamaš sáhka giella-oahpas moatti mearkkašumis. Dábálaččat várra jurddašit skuvlla giella-oahppagirjjiid go geavahit sáni <em type="bold">giellaoahppa </em>. Muhto dás ovdalis čállui ahte giellariggodaga vuođđun lea sátnerádju ja giellavuogádat dahje giella oahppa, ja nu oaidnitge ahte giellaoahppa geavahuvvo maiddái seamma mearkkašumis go giellavuogádat. Danin sáhttá dadjat ahte eatnigielat olmmoš máhttá giellaoahpa njuolggadusaid intuitiivvalaččat. Giellaoahppagirji fas čilge dán intuitiivvalaš giellaoahppamáhtu eksplisihtalaččat. </p>
<p>Dakkár giellaoahppa mii muitala mo olbmot geavahit giela gohčoduvvo <em type="bold">deskriptiiva giellaoahppan </em>. Skuvlla giellaoahppa fas lea <em type="bold">normatiiva </em>dahje <em type="bold">preskriptiiva giellaoahppa </em>, go dat addá njuolggadusaid ja rávve mo giela, erenoamážit čállingiela, galgá geavahit. Skuvlaoahpahusa giellaoahpa ulbmil lea loktet intuitiivvalaš giellaoahppamáhtu diđolaš máhttun man birra sáhttá ságastallat giellaoahpa terminologiija vehkiin. Vaikke skuvlagiellaoahpat leatge deattuhan giela formála beliid nugo omd. sátnesojahanhámiid ja riektačállima, de dálá giellaoahpat maid dađistaga leat fas deattuhišgoahtán giela mearkkašumi ovdanbuktima vuogádahkan. Geavatlaččat dat mearkkaša ahte giela hámit ja ráhkadusat eai guorahallojuvvo dušše formála ovttadahkan, muhto dakkár ovttadahkan mat čájehit mo giella duddjo mearkkašumiid. </p>
<p>Giellaoahpat mat čilgejit giela hápmevuogádahkan gohčoduvvojit <em type="bold">formála giellaoahppan </em>ja giellaoahpat mat čilgejit giela mearkkašupmevuogádahkan gohčoduvvojit <em type="bold">funktionála giellaoahppan </em>. <em type="bold">3 Giellamáhttu </em></p>
<p>Giellamáhtu sáhttá guorahallat máŋgga perspektiivvas. Skuvlla oahpahusas buorre geavatlaš njálmmálaš ja čálalaš giellamáhttu lea deaŧalaš daningo eanaš gulahallan ja oahpahus geavvá giela vehkiin. Fágamáhttu duddjojuvvo ságastallamiin, divaštallamiin, guorahallamiin, čilgemiin, jearahallamiin, vástidemiin, ovdanbuktimiin – ja erenoamážit lohkamiin ja čállimiin. Buot dát gielladagut ovddidit ja nannejit geavatlaš giellamáhtu.</p>
<p>Muhto giella ii leat dušše oahpahangaskaoapmi, dat lea maiddái fága dahje oahppoávnnas mii oahpahuvvo sihke geavatlaččat ja teorehtalaččat (govva 1).</p>
<p>Geavatlaš giellamáhtu ovddideapmi lea buot skuvlafágaid ovddasvástádus ja giellafága oahpahus lea erenoamážit giellaoahpaheaddji ovddasvástádus.</p>
<p>Giellaoahpaheaddji hástalussan lea geavatlaš ja teorehtalaš giellamáhtuinis duddjot sihke beroštumi ja máhtu guorahallat giela giellan. <em type="bold">3.1 Giela giella dahje giellaoahpa terminologiija </em></p>
<p>Giellaoahpa terminologiija lea dat sátnerádju man vuođul čilgejuvvojit giela vuogádatlaš bealit. Áššiid čilgemii dárbbašit sániid. Konkrehta áđaid čilgemis sáhttit máŋgii birget vaikko vel eat dovddage buot osiid namahusaid, erenoamážit jos dat lea juoga mii lea nu lahka ahte dasa sáhttá čujuhit ja guoskkahit. Dakkár oktavuođain sáhttá birget pronomeniiguin: Go deaddila duon vuostá, de dát loktana . Dákkár gulahallanvuohki lea vejolaš dušše dihto diliin. Ii leat álo vejolaš visuálalaččat čilget áššiid, ja dalle ferte diehtit mas lea sáhka. Dat máksá ahte ferte dovdat áđaid ja fenomenaid namahusaid. Fágagielas namahusat gohčoduvvojit tearbman ja daid sisdoallu dahje mearkkašupmi gohčoduvvo doaban (gč. kap. 4.5).</p>
<p>Skuvlaáiggi giellaoahppagirjjiin leat oahpásmuvvan giellaoahpa vuođđo-terminologiijain nugo omd. sojaheapmi, stávval, substantiiva, adjektiiva ja vearba. Alit oahpus oahppat ollu ođđa giellaoahpalaš tearpmaid maid vehkiin giela vuogádatlaš bealit čilgejuvvojit. Danin lea deaŧalaš álggu rájes jo oahpahallat bures <em type="bold">metagiela </em>dahje giela giela, ja dan oahppá buoremusat go dan beassá geavahit. Ii leat doarvái dušše duollet dálle čilget giellaoahpalaš tearpmaid muhto daid ferte beassat hárjánit geavahit go hállá ja čállá giela birra. Árgabeaigiela sáni <em type="italic">sátni </em>sadjái oahppit fertejit giellaoahpahusas dávjá beassat gullat ja iežage hárjánit geavahit sihke sátneluohkkánamahusaid, sojahanhámiid namahusaid ja maiddái eará giellaoahpalaš terminologiija dađe mielde go giellavuogádaga oahpahus ovdána. <em type="bold">3.2 Giela ráhkadus </em></p>
<p>Giella lea olbmui vuosttažettiin gulahallangaskaoapmi. Dat lea reaidu maid olmmoš geavaha jurdagiiddis hábmemii ja ovdanbuktimii ja njálmmálaš ja čálalaš gulahallamii. Guovddážis lea giela sisdoallu iige dan hápmi. Jos jearrat mánás makkár lea guhkes sátni ja makkár lea oanehis sátni, de vástá-dussan sáhttá leat ahte <em type="italic">ráidu </em>lea guhkes sátni ja <em type="italic">juolgesuorbma </em>lea oanehis sátni – go leahan ráidu mealgat guhkit go juolgesuorbma. Easkka skuvlaagis, lohkan- ja čállinoahpahallama oktavuođas, mánná dábálaččat oahppá earuhit giela sisdoalu ja hámi erohusaid ja nu áddet ahte <em type="italic">ráidu </em>lea oanehis sátni ja <em type="italic">juolgesuorbma </em>guhkes sátni bustávvameari ja čállingova ektui. Skuvllas mánná dán láhkai dađistaga oahppá oaidnit giela ráhkadusvuogádahkan. Ja aiddo fokusa sirdin sisdoalus hápmái leage guovddážis go mánáidgárdi ja skuvla ráhkkanahttá mánáid lohkan- ja čállinoahpahallamii. </p>
<p>Ráhkadusa čilgehussii gullet dásit ja ovttadagat. Bajimus dássi lea teaksta (viidásamos mearkkašumis maiddái njálmmálaš giellan), muhto giellaráhka-dusa čilgemis lea giellaoahpain dábálaš atnit <em type="bold">cealkaga </em>bajimus dási ovtta-dahkan. Cealkka fas lea huksejuvvon <em type="bold">gihpuin </em>( <em type="italic">buorit vejolašvuođat </em>) mat fas leat ráhkaduvvon sániin ( <em type="italic">buorit </em>ja <em type="italic">vejolašvuođat </em>) maid osiid sáhttá čuoldit <em type="bold">morfeman </em>( <em type="italic">buori-t vejo-laš-vuođa-t </em>) mat fas leat huksejuvvon <em type="bold">fonemain </em><em type="italic">(b-uo-r-i-t v-e-j-o-l-a-š-v-uo-đ-a-t) </em>. Muhtin fonemat čállojuvvojit mottiin bustávain, omd. <em type="italic">uo </em>, <em type="italic">ie </em>, <em type="italic">dj </em>, <em type="italic">nj </em>, <em type="italic">llj </em>, <em type="italic">hrr </em>. </p>
<p>Dat dássi mii čilge mo sániin ja gihpuin ráhkada cealkaga gohčoduvvo <em type="bold">syntáksan </em>dahje cealkkaoahppan. <em type="bold">Morfologiija </em>dahje hápmeoahppa fas lea dat dássi mii čilge mo sánit leat ráhkaduvvon sihke mearkkašumi ja giellaoahpalaš doaimma guoddi ovttadagain. Dat oassi mii čilge giela unnimus osiid, jietnadagaid dahje fonemaid, gohčoduvvo <em type="bold">fonologiijan </em>dahje jietnadatoahppan. <em type="bold">Fonetihkka </em>čilge mo olmmoš buvttada jietnadagaid ja makkárin mii daid gullat. Gielladieđalaš girjjálašvuođas geavahuvvo tearbma <em type="bold">fonotáksa </em>čilget mo fonemat duddjojit <em type="bold">stávvaliid </em>, <em type="bold">távttaid </em>ja sániid. <em type="bold">Morfosyntáksa </em>čilge morfologiija ja syntávssa oktasaš beliid ja <em type="bold">morfofonologiija </em>fas morfologiija ja fonologiija oktasaš beliid. </p>
<p>Cealkkaoahpas oahppat cealkagiid ráhkadusaid ja doaimmaid birra, ja aiddo dan birra leage sáhka cealkkaanalysa hárjehallamiin. Lea álki hállat cealkkaráhkadusaid birra go diehtá mii lea <em type="italic">subjeakta </em>, <em type="italic">verbála </em>ja <em type="italic">objeakta </em>. </p>
<p>Dalle ádde maid buorebut dan njuolggadusa mii dadjá ahte aktiiva cealkaga objeakta šaddá passiiva cealkaga subjeaktan, omd. go joraha aktiivacealkaga, <em type="italic">dan jagi snihkkárat huksejedje dušše ovtta viesu </em>, passiivacealkkan: <em type="italic">dan jagi huksejuvvui dušše okta viessu </em>. Cealkkaoahppa čájeha mo buot dákkár cealkagiin lea systemáhtalaš oktavuohta, ja dát oktavuohta čilgejuvvo cealkkaoahpa terminologiijain. </p>
<p>Geavatlaččat lea stuora ávki diehtit mii lea omd. <em type="bold">oalgecealkka </em>ja <em type="bold">cealk ka vástta </em>. Terminologiijamáhtuin sáhttá ságastallat cealkkaráhkadusaid birra oppalaččabut, go diehtá ahte muhtin oalgecealkagiid sajis sáhttá geavahit cealkkavástagiid nugo omd. <em type="italic">oahpaheaddji logai ahte oahppi leai bures čoavdán barggu </em>ja <em type="italic">oahpaheaddji logai oahppi bures čoavdán barggu </em>. </p>
<p>Go dákkár erohusaid birra ságastallat gielladikšuma olis, de lea ávkkálaš máhttit áddet ja geavahit cealkkaoahpa terminologiija. Cealkka-oahpa dárkilat guorahallamis ja čilgemis čilgejuvvojit osiid gaskavuođat ja doaimmat maiddái vástideaddji terminologiija vehkiin. <em type="bold">Ovttastahtton </em><em type="bold">cealkka </em>mas leat goallostuvvon eanet <em type="bold">váldocealkagat </em>gohčoduvvo <em type="bold">goallo s cealkkan </em>ja dáid <em type="bold">oassecealkagiid </em>gaskavuohta gohčoduvvo <em type="bold">bálddalastimin </em>dahje <em type="bold">paratáksan </em>, nugo omd. cealkagis <em type="italic">Piera lohká ja Máret čállá </em>. Oassecealka-gat sáhtte maiddái leat vuollálagaid nu ahte vuolit cealkka doaibmá bajit cealkaga cealkkaoassin ja dakkár oktavuohta gohčoduvvo <em type="bold">vuollálastimin </em>dahje <em type="bold">hypotáksan </em>, nugo omd. <em type="italic">Máret vulggii go Piera bođii </em>. Dán ovttas-tahtton cealkagis dahje <em type="bold">dadjosis </em>oalgecealkka doaibmá adverbiálan (jogo áige- dahje sivvaadverbiálan). Ná oaidnit mo giellaoahpa terminologii-jain čilgejuvvojit cealkkaoahpa vuođđodoahpagat. Dákkár terminologiija vehkiin sáhttá nuoraidskuvladásis konkrehta ovdamearkkaid vuođul dud-djot áddejumi giela ráhkadusas nu ahte oahppit vedjet juksat 10. ceahki gelbbolašvuođamihttomeari, masa gullá <span type="quote">“hálddašit grammáhtalaš doahpagiid mat válddahit movt giella lea huksejuvvon”</span> (Oahppoplána – sáme giella vuosttašgiellan, s.10). (Eambbo cealkkaoahpa terminologiija birra, gč. </p>
<p>Sammallahti 2005: 26‒28.)</p>
<p>Sihke cealkkaoahpa ja morfologiija vehkiin sáhttá maid systemáhtalaččat guorahallat sámegiela ja ránnjágielaid sullasašvuođaid ja erohusaid.</p>
<p>Sámegiela kásusat dahket vejolažžan rievdadallat cealkkaortnega áibbas eará láhkai go omd. dárogielas. Jos rievdadit cealkaga <em type="italic">rieban borai njoammila </em>nu ahte šaddá <em type="italic">njoammila borai rieban </em>, de lea dattege ain čielggas goabbá borai ja goabbá borahalai, daningo nominatiiva muitala mii lea subjeakta ja akkusatiiva mii lea objeakta. Dárogillii dušše sátneortnet muitala mii lea subjeakta ja mii lea objeakta, ja dat lea čielgasit SVO giella (subjeakta verbála objeakta = <em type="italic">reven spiste haren </em>’rieban borai njoammila’) (Gč. kap. 3.3.2). Dat ortnet lea maid dábálaš sámegillii, muhto kásuserohusat dahket vejolažžan dárbbu mielde geavahit eará ortnega nugo <em type="italic">njoammila rieban borai </em>. Namahuvvon ovdamearkkat čájehit mo sihke sátneortnega ja sániid sojaheami máhtu vehkiin sáhttá čilget giela ráhkadusa ja doaimma oktavuođa, ja dan várás dárbbašat giellaoahpa terminologiija. </p>
<p>Giellaoahppa dahká vejolažžan guorahallat ja ovdanbuktit dieđuid giela birra.</p>
<p>Dat sáhttá leat miellagiddevaš teorehtalaččat ja ávkkálaš gielladikšumis, mas guovttegielagat dávjá gártet buohtastahttit gielaid. Giella lea nu máŋggabealat ráhkadus ahte dan birra livččii váttis ságastallat, jos mis ii livčče dan várás giellaoahpa terminologiija. <em type="bold">3.3 Sámegiela guovddáš iešvuođat </em></p>
<p>Gielladutkama primára gáldun lea hállangiella man unnimus oassin adno-juvvojit <em type="bold">jietnadagat </em>(vrd. jietna, mii sáhttá leat makkár jietna ihkinassii), eaige bustávat dahje <em type="bold">grafemat </em>mat gullet čállingillii. Dat mii dahká giela nu erenoamáš gulahallangaskaoapmin, lea ahte dan vuođđun leat meari dáfus rájálaš oasit, fonemat, mat juohke gielas dihto ortnega mielde dahket vejolažžan ráhkadit hui stuorra meari bajit dási elemeanttaid (sániid), mat fas lea vuođđun duddjot lohkameahttun ollu gihpuid ja cealkagiid. Nu sáhttáge dadjat ahte sámegiela vuođđoelemeanttat, fonemat, dahket sáme-giela guovddáš iešvuođaid vuođu. Fonemaid ovttastupmi dohkálaš sámegiela stávvalin ja stávvaliid ovttastupmi dohkálaš sámegiela táktan duddjojit dohkálaš sámegiel sániid. </p>
<p>Čállingielas bustávat (grafemat) ovddastit hállangiela jietnadagaid (fone-maid). Muhtin jietnadagat govviduvvojit mottiin bustávain. Guomáiduvvan jietnadagat merkejuvvojit <em type="italic">j </em>:in: <em type="italic">dj, lj, nj </em>ja gemináhttan geardduhuvvo dušše álgooassi: <em type="italic">ddj, llj </em>ja <em type="italic">nnj </em>. Čuojakeahtes <em type="italic">j, l, m, n </em>ja <em type="italic">r </em>merkejuvvojit <em type="italic">h </em>:in: <em type="italic">hj, hl, hm, hn </em>ja <em type="italic">hr </em>. Sámegiela iešvuhtii gullá ahte omd. fonemat <em type="italic">dj </em>ja <em type="italic">lj </em>eai sáhte leat sáni álggus, muhto <em type="italic">nj </em>gal sáhttá, omd. <em type="italic">njuolla </em>ja <em type="italic">njunni </em>. <em type="italic">Ci </em>- ja <em type="italic">záš </em>-stávvalat duddjojit sáni <em type="italic">cizáš </em>mii sojahuvvon hámis lea golmmastávval tákta: <em type="italic">ci-zá-ža </em>. Giela iešvuhtii gullá maiddái man ortnegis stávvalat sáhttet ovttastuvvat sátnin: <em type="italic">zá-ci-ža </em>ja <em type="italic">ža-zá-ci </em>eai leat duddjojuvvon sámegiela fonotávssa njuolggadusaid mielde ja danin dat eai dohkke sámegiel sátnin. </p>
<p>Sániid rivttes jietnadeapmái gullá maiddái máhttit deattuhit távtta stáv-valiid riekta, omd. deattuhuvvo <em type="italic">cizáš </em>-sánis vuosttaš stávval iige nubbi. Dát fenomena gohčoduvvo <em type="bold">prosodiijan </em>(dahje <em type="bold">suprasegmentála fonologiijan </em>). </p>
<p>Giellamáhttui gullá maid máhttit cealkkaprosodiija dahje cealkkanuohta nu, ahte omd. sáhttá earuhit muitaleaddji cealkaga gažadeaddji cealkagis ja gohččuncealkagis. Čállimis daid earuhit čuoggáin, gažaldatmearkkain ja čuorvvasmearkkain:</p>
<p><em type="italic">Máhtte vuolgá fárrui. </em></p>
<p><em type="italic">Máhtte vuolgá fárrui? </em></p>
<p><em type="italic">Máhtte vuolgá fárrui! </em></p>
<p>Sánit duddjojit gihpuid, mat fas duddjojit cealkagiid, mat fas ieža sáhttet leat bajit cealkagiid oasit. <em type="italic">Hui unna guoláš </em>lea dohkálaš gihppu, muhto <em type="italic">unna hui guoláš </em>ja <em type="italic">guoláš unna hui </em>eai leat dohkálaččat. Sániid dohkálaš ovttastahttin sihke gihppun ja cealkkan eaktuda ahte sánit bohtet maŋŋálagaid sámegiela syntávssalaš njuolggadusaid mielde. </p>
<p>Sámegiela oahpahusas oahppit besset dađistaga čiekŋut sámegiela iešvuođaide iešguđege dásis. Dat máksá ahte fonologiija guorahallamis sii ohppet mo rájálaš jietnadatmearis duddjojuvvojit sámegiela sánit ja morfologiija guora-hallamis besset vuodjut sániid ráhkaduslaš beliide sihke sojahusas, suorg-gideamis ja sátnegoallosteamis. Syntáksa fas čilge mo sánit ovttastuvvojit gihppun ja cealkkan. Sierra dásiid guorahallamis lea maid deaŧalaš oaidnit mo dát gullet oktii ja duddjojit giela ollislaš vuogádaga. Dákkár ráhkaduslaš iešvuođaid lassin lea maid dábálaš čilget sámegiela eará lahkonanvugiiguin.</p>
<p>Giela iešvuođat ja dan sadji eará gielaid ektui govviduvvo sihke fuolkevuođa ja giellatypologiija vuođul. Sámegiela iešvuođaid sáhttá maiddái guorahallat nuppi giela ektui ( <em type="bold">komparatiiva </em>vuohki). Gielaid komparatiiva veardádallan lea dábálaš guovtte- dahje máŋggagielat birrasiin ja erenoamážit go lea sáhka jorgaleamis ja dulkomis. Maiddái gielladikšunbargui lea guovttegielat birrasis buorre veahkkin dovdat goappašiid gielaid iešvuođaid bures. Ja das lea maiddái ávki go láidesta guovttegielat oahppi čállingiela máilbmái gos hui árrat deaivida maiddái riikkagiela teavsttaiguin. Oahppoplána doaibmi guovttegielatvuođa ulbmila juksamii komparatiiva giellamáhttu lea ávkin, go dakkár máhtuin sáhttá álkibut oaidnit gielaid oktašaš beliid ja daid erohusaid nugo dat bohtet ovdan normerejuvvon skuvlagielas. <em type="bold">3.3.1 Sámegiella suoma-ugralaš giellan </em></p>
<p>Gielaid fuolkevuođa govvideami vuođđun lea jurdda ahte seamma giellasoga gielat leat áiggiid čađa gárggiidan oktasaš vuođđogielas. Dákkár fuolkevuođa govain geavahuvvo dávjá muorradiagrámma, man mátta lea suoma-ugralaš gielaid oktasaš giella (álgo- dahje vuođđogiella), mii dađistaga lea suorgásan máŋgan giellan. Dán muorradiagrámma vuosttaš váldooaksin lea suoma-ugralaš gielaid oaksi mas leat suorgásan nu gohčoduvvon suomapermalaš gielat (komi ja udmurt) ja dan maŋŋá fas mari ja mordvagielat (mokša ja erza) ovdal go sámi-suoma oktasaš giella suorgásii guoktin joavkun: vuođđosámegiellan ja vuođđosuomagiellan. Sámegiela oktasaš oavssis fas leat suorgásan buot sámegiela variánttat. Suoma-ugralaš gielat ja sámojeda-gielat leat seamma sohkii gullevaččat ja dat árvaluvvojit leat sierranan jo badjel 6000 jagi dassái. Dát oktasaš vuođđogiella gohčoduvvo urálalaš giellan. Dakkár muorradiagrámmas mas dát oktavuohta govviduvvo, lea máttan urálalaš vuođđogiella.</p>
<p>Dálá gielaid oktasaš vuođđogiela rekonstrukšuvdna lea dahkkon okta-saš sániid buohtastahttimiid ja oktasaš fonologalaš ja morfologalaš rekonstrukšuvnnaid vuođul. Máilmmi gaskal 6000 ja 7000 giela gullet sullii 400–500 giellabearrašii ja daid gaskkas urálalaš giellabearaš dahká gaskal 30 ja 40 giela (Janhunen 2009). Dárkilis meroštallama lea váttis dahkat danin, go ii leat álo álki dadjat leago sáhka sierra gielas vai dušše suopmanis (gč. kap.3.3.3). Aiddo dakkár áššiid čilgemis leage gielaid fuolkevuohta guovddážis.</p>
<p>Seamma sohkii gullevaš gielaid gaskavuođaid govvideapmi variere áig-giid čađa dađe mielde go dutkandieđut lassánit ja maiddđái dađe mielde makkár meroštallanákkat deattuhuvvojit. Urálalaš vuođđogiela ektui leat 1980 jagiid rájes (Korhonen 1981) 2007 rádjái (J. Häkkinen 2009) omd. gielaid gaskasaš oktavuođaid gárggiidanmuttut goappatláganat. Sámojeda giellasuorgi árvaluvvo dál jietnadatvuogádaga vuođul leat lagat oktavuođas ugralaš surggiin go ovdal. Ovddeš giellasohkačilgehusa ektui lea maid ođas dat ahte dál árvaluvvo maiddái mordvagiella suorgásan giellasohkamuoras seamma muttus go sámegiella ja suomagiella. (Giellasohkamuoraid govaid ovdamearkkat, gč. omd. Korhonen 1981: 27; J. Häkkinen 2009; S. Aikio !992: 50; Solbakk 1993: 132, sámegillii heivehuvvon NOU 1984: 18 mielde.)</p>
<p>Giellabearrašiid govvideapmi sohkamuorran (maiddái muhtimin heivehuv-von čoarvvušin) addá dakkár gova dego gielat livčče suorgásan iehčanassii almmá eará gielaid váikkuhusa haga njuolga vuođđogiela rájes. Muhto nu ii leat. Danin lea árvaluvvon ahte giellasohkamuorra baicce eambbo sulastahttá miestaga mii govvidivččii gielaidgaskasaš váikkuhusaid, mo nuppit sáhttet nuppiid hehttet leavvamis ja mo lonemat gevvet gielas nubbái.</p>
<p>Ođđa variánttat sáhttet bohciidit ja maiddái sáhttet oavssit šaddat oktii ođđa giellan. Gielat eai juohkás fáhkka ja loahpalaččat nugo sohkamuorragova sáhttá dulkot ja dat rivdet ain maŋŋá go leat suorgásan. Giellarievdan geavvá sohkabuolvvaid mielde nugo sohkamuorra govvida, muhto rievdamii váikkuhit maiddái eará gielat. Eará gielaid váikkuhus lea dábálaš erenoamážit máŋggagielat guovlluin. (Næss 2011: 221–223; K. Häkkinen 1998: 39;</p>
<p>Croft 2000: 200.) <em type="bold">3.3.2 Giellatypologalaš meroštallan </em></p>
<p>Nubbi vuohki čilget gielaid gaskavuođaid lea giellatypologalaš meroštallan.</p>
<p>Sáhttá dadjat ahte fuolkevuođaid čilgemis lea <em type="bold">diakronalaš </em>dahje historjjálaš aspeakta, dat čilge giela man nu vuođđogiela ektui mii gullá vássán áigái. </p>
<p>Giellatypologiijas ii leat giellahistorjá guovddážis, dat baicce čilge gielaid giellaoahpalaš aspeavttas. Fuolkevuođa meroštallan govvida <em type="bold">giellabearrašiid </em>ja typologalaš meroštallan fas govvida <em type="bold">giellatiippaid </em>. </p>
<p>Typologalaš iešvuođat vuođđuduvvojit oktasaš giellaoahpalaš sárgosiidda.</p>
<p>Okta dákkár guovddáš iešvuohta lea gielaid sátneortnet. Dat máksá ahte gielat juohkásit sierra luohkkán dađe mielde makkár ortnegis subjeakta (S), verbála (V) ja objeakta (O) leat dábálaš cealkagis. Eanaš gielat orrot jogo</p>
<p>SOV-gielat dahje SVO-gielat, muhto leat gal maiddái VSO-, VOS-, OVS- ja</p>
<p>OSV-gielat. Davvisámegiella gullá SVO-gielaid jovkui daningo neutrála sátneortnegis objeavtta sadji lea verbála maŋis (omd. <em type="italic">Rieban borai njoam-mila </em>) iige dan ovddabealde (omd. <em type="italic">Rieban njoammila borai </em>). </p>
<p>Typologalaš meroštallan sáhttá maiddái dahkkot giela morfologiija ektui.</p>
<p>Gielaid sáhttá morfologiija vuođul juohkit dakkárin main lea sátnesojahus ja dakkárin main ii leat sátnesojahus. Ovddibut gohčoduvvojit <em type="bold">syntehtalaš </em>giellan, maŋibut fas <em type="bold">analyhtalaš </em>giellan. Gielaid morfologalaš vuogádagas lea oktavuohta sátneortnegii: analyhtalaš gielain mearrida sátneortnet mii lea subjeakta dahje objeakta, syntehtalaš gielain mearrida sojahuvvon hápmi (kásus) mii lea subjeakta dahje objeakta. Danin eai leatge syntehtalaš gielain nu čavgadis sátneortnetgáibádusat go analyhtalaš gielain. Dan oaidná omd. dakkár cealkagiin go <em type="italic">Gumpe borai riebana </em>ja vástideaddji dárogiela cealkagis </p>
<p><em type="italic">Ulven spiste reven </em>. Jos rievdada sátneortnega, de dárogiela cealkagis rievdá maiddái subjeakta ja objeakta: <em type="italic">Reven spiste ulven </em>’Rieban borai gumppe’. </p>
<p>Sámegielas sátneortnega rievdan ii váikkut subjektii ja objektii daningo cealkagiin <em type="italic">Riebana borai gumpe </em>ja <em type="italic">Gumpe borai riebana </em>lea sátni <em type="italic">gumpe </em>subjeavtta kásusis, nominatiivvas ja <em type="italic">riebana </em>objeavtta kásusis, akkusatiivvas. </p>
<p>Ovddit cealkaga sátneortnet ii leat nu dábálaš, muhto lea vejolaš dihto oktavuođain nugo omd. <em type="italic">Riebana borai gumpe, iige guovža </em>. </p>
<p>Sisdoalu ovdanbuktima maid sáhttá meroštallat analyhtalaš ja syntehtalaš ovdanbuktinvugiid ektui. Syntehtalaš ovdanbuktinvuohki lea omd. dat go ovtta sánis lea dat sisdoallu mii nuppi eará dadjanvuogis (dahje eará gillii) daddjo máŋggain sániin. Cealkagis <em type="italic">Áddjá divrrašii heastta </em>lea <em type="italic">divrrašit </em>-vearbbas seammalágan sisdoallu go ’ <em type="italic">ádjá mielas menddo divrras’ </em>cealkagis </p>
<p><em type="italic">Ádjá mielas heasta lei menddo divrras </em>. Syntehtalaš ja analyhtalaš ovdan-buktinvugiid erohusaid oaidná maiddái gielaid buohtastahttimis. Sámegiela vearbahápmi <em type="italic">muitaladdagohte </em>vástida dárogiela cealkagii <em type="italic">de begynte å fortelle mange ganger </em>ja suomagiela cealkagii <em type="italic">he alkoivat kertoilla </em>. </p>
<p>Hárve gielat leat dušše analyhtalaččat dahje dušše syntehtalaččat, baicce lea nu ahte gielain leat eanet dahje unnit analyhtalaš dahje syntehtalaš ráhkadusat.</p>
<p>Syntehtalaš gielaid sáhttá govvidit <em type="bold">agglutinašuvnna </em>ja <em type="bold">fušuvnna </em>ektui. </p>
<p>Agglutinašuvdna máksá ahte gielas lea čielgasit ráddjehahtti morfologalaš ráhkadus, juohke morfema ovddasta ovtta sárgosa, nugo omd. máŋggaidlogu lokatiivvas: <em type="italic">nieidda-i-n </em>(ruohtas+máŋggaidlohku+lokatiiva). Fušuvdna fas máksá ahte ráddjehahtti morfema ovddasta moadde dahje máŋga mearkkašumi sárgosa, omd. indikatiiva preterihta guvttiidlogu 1. persovdna: <em type="italic">mana-i-me </em>(ruohtas+ preterihtta+guvttiidlogu 1. persovdna). Dás oaidnit ahte <em type="italic">-me </em>ovddasta sihke guvttiidlogu ja 1. persovnna. Fušuvdna lea maid go sojahuvvon hámi informašuvdna boahtá ovdan sániid siskkáldas sojaheamis nugo omd. dássemolsumis, gi rjj i (ovttaidlogu genitiiva dahje akkusatiiva). </p>
<p>Dát čájeha ahte dálá sámegiella ii leat buhtes agglutinašuvdnagiella, go dan sojahusas lea mealgat fušuvdna.</p>
<p>Maiddái gielaid jietnadatoahpa ja sátnemálliid veardádallamat čájehit typologalaš erohusaid. Dákkár erohusaid oaidná omd. sámegiela ja dárogiela veardideamis:<span type="quote">“Dasa velá lea dárogiella sakka váttis ja lossat sápmelaččaide oahp-pat sárdnut ja lohkat, dainnago dárogiella lea hui garra, oanehis ja galkkadeaddji oanehis giella, muhto sámegiella lea fas dipma, guhkes ja fanahalli giella.”</span> (Hætta &amp; Bær 1982: 37.)</p>
<p>Lars Jakobsen Hætta dárogiela ja sámegiela erohusa čilgehusa duohken leat dán guovtti giela fonotávssalaš erohusat. Sámegielas eai leat ovttastávval substantiivvat nugo dárogielas, eaige sámegielas leat ovttastávval vearbbat nugo dárogielas. Sámegiela ovttastávval sánit leat dušše pronomenat, muhtin <em type="italic">leat </em>- ja biehttalanvearbba hámit ja konjunkšuvnnat. Dát sátnetypologalaš erohusat dahket ahte sámegiella čuodjá <span type="quote">”dipma, guhkes ja fanahalli”</span> giellan, nugo omd. cealkka: <em type="italic">Gosa Hánsa ja Piera manaiga ikte? </em>ja dárogiella fas čuodjá <span type="quote">”hui garra, oanehis ja galkkadeaddji oanehis”</span> giellan: <em type="italic">Hvor gikk </em></p>
<p><em type="italic">Hans og Per i går? </em>Ovttastávval konsonántaloahppasaš sátni čuodjá sihke garraseabbon ja oaneheabbon go guovttestávval vokálaloahppasaš sátni. </p>
<p>Dát sámegiela typologalaš iešvuohta oidno dárogiela ovttastávval sániid heiveheamis <em type="bold">loatnasátnin </em>nugo omd. <em type="italic">biila </em>, <em type="italic">háhtta </em>, <em type="italic">dáigi </em>, <em type="italic">muvra </em>(vrd. dár. <em type="italic">bil </em>, <em type="italic">hatt </em>, <em type="italic">deig </em>, <em type="italic">mur </em>). Vokála lasiheapmi (dábálaččat <em type="italic">a </em>-vokála) geavvá maid guovtte- ja máŋggastávval sániin main dárogillii lea deaddu maŋimus stáv-valis, omd. <em type="italic">hotealla </em>, <em type="italic">informašuvdna </em>, <em type="italic">universitehta </em>, <em type="italic">kanála </em>(vrd. dár. <em type="italic">hotell </em>, <em type="italic">informasjon </em>, <em type="italic">universitet </em>, <em type="italic">kanal </em>). Dáid sámegiel sániid maŋimuš tákta šaddá bárrastávval hápmásaš (- <em type="italic">tealla </em>, - <em type="italic">šuvdna </em>, - <em type="italic">tehta </em>,- <em type="italic">nála </em>) ja sodjá bárrastávval sániid málle mielde (muhtimiin ii leat dássemolsašupmi). Loatnasánit mat álgoálggus leat boahtán latiidnagielas gohčoduvvojit máŋgii <em type="bold">vierissátnin </em>earuhan dihte daid dakkár loatnasániin mat leat guhkká leamaš anus ja nu bures heivehuvvon sámegillii ahte sáhttá leat váttis fuobmát ahte dat eai livčče álggu rájes sámegiel sánit (omd. <em type="italic">mihcamárat </em>ja <em type="italic">vuostá </em>). <em type="bold">3.3.3 Giella ja suopman </em></p>
<p>Giela ja suopmana (gohčoduvvo maiddái <em type="bold">dialeaktan </em>) erohussii ii leat ovttageardánis čilgehus. Gielladieđalaš meroštallanvuogi mielde lea dábálaš lohkat suopmanin geográfalaš variánttaid maid hállit gulahallet gaskaneaset almmá ahte dárbbašit oahpahallat guđetguimmiideaset suopmaniid. Dákkár meroštallamis leat rádjedáhpáhusat, go leahan vejolaš gulahallat dušše muhtin muddui. Jos ii leat vejolaš gulahallat, de variánttat meroštallojuvvojit sierra giellan. Sáhttá maid lohkat ahte lea sáhka sierra suopmaniin go daid hállit gulahallet vaikke leatge gielalaš erohusat (govva 2). Nuppe beales fas lea sáhka sierra gielain go daid hállit eai gulahala gielalaš erohusaid geažil. </p>
<p>Suopmana ja giela erohusa meroštallama hástalusaide gullet maid dakkár dáhpáhusat, main geográfalaččat lagaš suopmana hállit álo gulahallet bures, muhto guhkkelii gáidan joavkkuid gulahallan lea veadjemeahttun. Dákkár gielladili geažil lea maid váttis lohkat man olu gielat leat oktiibuot máilmmis.</p>
<p>Gielalaš erohusaid meroštallamis guorahallojuvvojit sihke giellaoahpalaš ja leksikálalaš erohusat. Dábálaččat gielaid gaskkas leat mealgat stuorát giellaoahpalaš ja leksikálalaš erohusat go suopmaniid gaskkas.</p>
<p>Giela ja suopmana erohusaid meroštallama duohken leat maid máŋgii eará go gielladieđalaš ákkat. Erohusaid ákkastallamis sáhttá maid leat sihke historjjálaš ja politihkalaš duogáš, ja datge sáhttet mannat ruossa-lassii. Ovdamearkka dihte lea čielggas ahte historjjálaččat sáhttá geahččat dárogiela, dánskkagiela ja ruoŧagiella oktan giella. Maiddái gielladieđalaš meroštallama mielde daid sáhttá ákkastallat oktan giellan, go gulahallan lea oalle muddui vejolaš. Dáid variánttaid giellastáhtus ii leat giellahistorjjálaš muhto giellapolitihkalaš boađus, man vuođđun lea nationála stáhtaid ása-heapmi dáidda giellaguovlluide. Jagi 1814 rádjái Norga ja Danmárku leigga oktasaš uniovnnas man oktasaš čállingiellan lei dánskkagiella. Seamma jagi uniovdnaáigi nogai ja 1830-logus álggii dalá čállingiela dáruiduhttin mas dađistaga šattai dat dárogiela girjegiella (dár. bokmål) mii dál oktan ođđadárogielain (dár. nynorsk) leat Norgga guokte almmolaš dárogiela. (Jahr 1988: 92–96; K. Helander 2008: 80–83). Giellasosiologa Max Weinreich lea dovddusin dahkan dajaldaga ahte giella lea suopman mas lea soahteveahka ja soahtefatnasat (Jacobs 2012). Dáinna dajaldagain govviduvvo mo politihkka sáhttá váikkuhit gievrrabut go gielladieđalaš meroštallanvuohki. (Gč. K.</p>
<p>Häkkinen 1998: 37–56; Dahl 2007: 78–82.)</p>
<p>Maiddái sámegiela variánttaid meroštallamis láve duollet dálle gullot divaštallan dan birra leatgo mis máŋga sámegiela vai leago dušše sáhka suopmaniin. Giellahistorjá, ja dat ahte lagaš suopmaniid hállit leat gulahal-lan, lea geavahuvvon gielladieđalaš ággan meroštallat sierra variánttaid suopmanin iige giellan. Dat ahte gávdnojit giellavariánttat maid hállit eai gulahala vaikke leatge ránnjážagat, čilgejuvvo nu ahte ovddeš suopmanat leat jávkan dahje ahte leat dáhpáhuvvan fárremat. Dát lea váikkuhan dasa ahte giellageográfalaš jotkkolašvuohta lea muhtin sajiin boatkanan ja mield-disbuktán stuorát gielalaš erohusaid. (Bergsland 1967: 31–32.)</p>
<p>Oktasaš fonologalaš sárgosat ja giellaoahpa ja sátnevuorkká sullalasvuođat leat maid geavahuvvon suopmanmeroštallama ággan. Dálá oaidnu lea ahte leat logi sámegiela maid erohusat gaskaneaset leat sullii seammaláganat go germánalaš gielaid (eaŋgalsgiela ja duiskkagiela lassin maiddái earret eará skandinávialaš gielaid) erohusat. Sámegielaid guovddáš giellavariánttaid erohusat leat dan mađe stuorrát ahte ii leat vejolaš gulahallat almmá meal-gadis hárjehallama haga. (Sammallahti 1998: 1.) Geavatlaččat dán erohusa fuobmá go šaddá dárbu dulkka geavahit dahje nu ahte ferte geavahit eará oktasaš giela vai sáhttá gulahallat eará guovllu sámegielagiiguin. Go suop-maniin dábálaččat lea seamma čállingiella, de sáhttá čállingiela erohusaid maid atnit giellaerohusaid mearkan. Dálá logi sámegiela gaskkas lea čieža gielas iežas sierra čállinvuohki(ubmisámegiela čállinvuohki dohkkehuvvo 2016:s).</p>
<p>Govva 2. Suopmanerohusat – gulahallan vejolaš vaikke leatge gielalaš erohusat.</p>
<p>Giellavariánttat maid sáhttá čilget sosiála joavkkuid erohusaid mielde gohčoduvvojit <em type="bold">sosioleaktan </em>. Dákkár giellavariánttat sáhttet speadja-lastit máŋggalágan gullevašvuođa duogáža, nugo omd. bargo- dahje oahppoduogáža ja maiddái sohkabeali ja agi. Ná sáhttá olmmoš suopmaniin ja sosioleavttain markeret gullevašvuođa guvlui ja jovkui. Ovttaskas olbmo giellavariánta, mii man nu láhkai lea earálágan go oktasaš suopman dahje sosioleakta, gohčoduvvo <em type="bold">idioleaktan </em>. <em type="bold">3.4 Giella osiid vuogádahkan </em></p>
<p>Giela rájálaš jietnadat- ja bustávvameriin sáhttá ráhkadit hirbmat ollu sániid man vuođul fas sáhttá ráhkadit mearehis ollu cealkagiid. Nu leage giella gulahallangaskaoapmi mii gullo go mii hállat ja oidno go mii čállit. Gielain</p>
<p><em type="bold">Ipmirdatgomaid hupmá? </em></p>
<p><em type="bold">De áddenmaid hállá. </em>de sáhttit gaskkustit nubbái iežamet jurdagiid. Vaikko máŋggas vedjetge navdit giela vuosttažettiin gulahallan- dahje gaskkustanreaidun, de lea giella maiddái sihke sisdoalu hábmema reaidu ja jurddašangaskaoapmi. </p>
<p>Maiddái giellaovdáneami dutkamis lea dábálaš geahččat giela osiid vuogá-dahkan mas leat jietnadagat, stávvalat, sánit, gihput ja cealkagat. Dattege ii leat nu ahte mánná vuos oahppá buot jietnadagaid ovdalgo sániiguin ráhkada cealkagiid. Giellaoččodanagis mánná oahpahallá buot dáid oktanaga.</p>
<p>Teasttat leat čájehan ahte jietnadagaid dovdan ja daid earuheapmi lea mánnái čielggas jo ovdal go máhttá sániid dadjat. Dát máhttu lea álggos oppalaš jietnadatearuhanmáhttu, mii dasto gáržugoahtá giellaspesifihkka máhttun sullii logimánnosažžan. (Pinker 2000: 268–269; O’Grady 2005: 144–145.)</p>
<p>Namahuvvon giellaoasit eai leat buot giellageavaheddjiide iešalddes čielga áššit. Dát leat buot oasit giela ráhkadusas, ja ráhkaduslaš diđolašvuohta badjána dahje boktojuvvo máŋgasis easkka čállingiela oahpahaladettiin.</p>
<p>Giela váldodoaibmahan lea gulahallama dahkat vejolažžan ja dalle lea <em type="bold">semantihkka </em>(boahtá greikkagielas <em type="italic">mearkkašupmeoahppa </em>) dahje mearkka-šupmi guovddážis. Ja mearkkašumi guoddi ávdnasat leat vuosttažettiin sánit. </p>
<p>Go šaddá sáhka giela osiin, de olusat jurddašitge aiddo sániid: ”In dieđe maid galggan dadjat, mus váilot sánit.” Árgabeaigielas sátni govvida giela unnimus oasi. Dán oassái lea maid namahus man buohkat dovdet, namalassii <em type="italic">sátni </em>. Namahusat <em type="italic">jietnadat </em>, <em type="italic">stávval </em>, <em type="italic">morfema </em>ja <em type="italic">cealkka </em>leat sámegielas oalle ođđa sánit, maidda šattai dárbu go álggiimet sámegillii čilget giela ráhkadusa. Muhtin muddui sáhttá buohtastahttit dáid sániid fanasosiid sániiguin nugo omd. <em type="italic">gielas </em>ja <em type="italic">rággu </em>. Dáiguin sániiguin čilgejuvvo fatnasa ráhkadus. Muhto olmmoš sáhttá leat čeahpes fanasgeavaheaddji, suhkki ja goargŋu, vaikko ii dovddage dáid sániid. Nuppe beales fas fanasčeahppi dahje dat gii máhttá čilget mo fanas lea ráhkaduvvon, gal dárbbaša dáid sániid. Nu sáhttá maid olmmoš leat čeahpes giellageavaheaddji vaikko ii dieđege mii lea omd. <em type="italic">váldocealkka </em>ja <em type="italic">oalgecealkka </em>. Sihke suhkki ja hálli beassaba ovddos guvlui vaikko eaba máhtege čilget fatnasa ja giela ráhkaduslaš beliid. Muhto go ráhkadusa áigu čilget, de dasa dárbbaša osiid namahusaid máhttit. Fatnasa ja giela buohtastahttimis dattege lea stuorra erohus: fanas lea gárvves duodji maid fanasčeahppi lea duddjon, muhto giella lea buohkaid duodji mii ii gárván goassege; dainna mii duddjot miehtá áigge go ovdanbuktit gaskkustanáigumušaideamet máŋggalágan oktavuođain. Gielalaš duddjomis čilgema ja oahpaheami lea váttis jurddašit jos eai livčče giellaoahpalaš namahusat dan várás. </p>
<p>Hállan dahje hupman lea abstrákta fenomena dan mearkkašumis ahte dat hállanbottus gullosta ja de ii leat šat go hálli ja guldaleaddji muittus (jos ii báddejuvvo). Hárve hálli báhcá hállanbottus smiehttat makkár sániid áigu geavahit ja mo son dan dajašii. Buot dát geavvá dábálaččat ihcalassii ja oalle jođánit. Hálli sáhttá maŋŋá smiehttat ahte ii lean galgat nie dadjat, livččii galgan dán sáni geavahit ja dadjat nuo. Dákkár guorahallamisge lea sátni dávjá unnimus giellaovttadat.</p>
<p>Čállingiella lea konkrehta dan mearkkašumis ahte dat lea oinnolaš ja bistevaš.</p>
<p>Dan sáhttit buvttadettiin guorahallat áibbas eará láhkai go hállangiela. Ja dan mii dahkatge sihke go dan oahpahallagoahtit ja maiddái vel dan maŋŋáge go áigut maid nu čállit. Hállamis mii eat báze smiehttat makkár jietnadaga geavahit muhto čállimis lea áibbas dábálaš smiehttat mo bustávaid ovttastahttit.</p>
<p>Oahpahallái ja dasa gii uhcán čállá lea hui oahpes ášši čáledettiin bisánit smiehttat makkár bustáva mun dákko čálán, čálángo ovttain vai guvttiin bustávain ja čálángo oktan vai guoktin sátnin. Čállingielas gártat ná áibbas eará láhkai go hállangielas váldit vuhtii giela ráhkaduslaš beliid.</p>
<p>Hállan lea jo nu automatiserejuvvon go mánná skuvllas álgá oahpahallat čállingiela, ahte ii olus dárbbaš guorahallat mo dadjat, váldoáššin lea smieht-tat maid dadjat. Mii lohkat ahte hállangiela jietnadagaid geavaheami mánná oahppá automáhtalaččat, ii dárbbaš smiehttat makkár jietnadaga gokko geavahit iige boađe millii manin duot ja duot jietnadat gohčoduvvo. Muhto go dahkat hállangiela oinnolažžan, čállingiellan, de dákkár smiehttamat ja guorahallamat leat guovddážis. Aiddo danin leage deaŧalaš nu árrat go fal vejolaš fuomášuhttit mánnái mo jietnadagat leat giela ráhkaduslaš oasit.</p>
<p>Minimála sátnebáraid earuheapmi, omd. <em type="italic">dállu </em>ja <em type="italic">nállu </em>, sáhttá leat vuosttaš lávki veadjit fuobmát hámi ja sisdoalu oktavuođa. Ulbmilin berre leat sihke stoahkama ja oahpahusa vuođul láidestit ráhkaduslaš diđolašvuhtii. </p>
<p>Deaŧaleamos lávki čállingiela oahppamis leage oahppat jietnadagaid ja bustávaid oktavuođa nu ahte mánná oahppá mo hállangiela sánit čállojuvvojit.</p>
<p>Sihkkaris lohkama dahje dekodenmáhtu duođaštussan lea go oahppi máhttá lohkat jitnosit sániid maid ii leat ovdal gullan, nugo omd. <em type="italic">vuoški </em>ja <em type="italic">luorbu </em>, mat eai leat albma sánit dan mearkkašumis ahte livčče anus sámegielas. </p>
<p>Mátki dákkár automatiserejuvvon lohkandássái lea muhtimiidda oanehaš, nuppiide fas sáhttá leat guhkit ja moalkásat. Danin berrege oahpaheaddji dovdat nu bures go vejolaš giela ráhkaduslaš beliid, maiguin de sáhttá čuvget mánnái hállangiela (dan giela maid jo máhttá bures) ja čállingiela oktavuođaid. <em type="bold">3.5 Gielladiđolašvuohta čállingiela oahpahallamii ávkin </em></p>
<p>Gielladiđolašvuohta sisttisdoallá metalingvisttalaš áddejumi, ja dainna oaivvil duvvo olbmo áddejupmi giela hámiin, ráhkadusain ja doaimmain.</p>
<p>Go olmmoš máhttá sirdit fokusa sisdoalus hápmái, de mii lohkat dan maid gielladiđolašvuohtan. Metalingvisttalaš áddejupmi lea oppalaš doaba man vuollái gullá máŋggadássásaš diđolašvuohta, nugo diehtu giela jietnadagain, sátnehámiin, suorggádusain, cealkkaráhkadusain ja giela doaimmain. Mii lohkat gielladiđolašvuohtan omd. dan go mánná veadjá áddet ahte <em type="italic">ráidu </em>lea oanehis sátni ja <em type="italic">juolgesuorbma </em>lea guhkes sátni, vaikko dat sisdoalu ektui lea nuppe gežiid. Fonologalaš diđolašvuođa ovdamearka lea go máhttá čilget ahte sátni <em type="italic">hálgu </em>lea seammalágan go sátni <em type="italic">álgu </em>, mas dušše váilu álggus h-jietnadat. Alla dási gielladiđolašvuohta lea olbmos gii dovdá bures giela ráhkaduslaš beliid ja máhttá daid bures čilget. Dat giella mainna giela čilge gohčoduvvo metagiellan (gč. kap 3.6). </p>
<p>Gielladiđolašvuođa ja giellaovdáneami sáhttá jurddašit sierra áššin. Hállan-giela ii leat dárbu oahpahit. Dan oahppan orru geavvamin iešalddes go mánná beassá bajásšaddat giellabirrasis, ja dán ovdáneamis orru sániid ja dajal dagaid mearkkašupmi guovddážis. Dattege čájehit muhtin mánát jo ovdal skuvlaagi beroštumi sátnestoahkamii mas sáhttet dajadit sátnehámiid main molsot dušše álgojietnadagaid nugo <em type="italic">áhčči, báhčči, láhčči, gáhčči </em>... . Dát sáhttá leat gielladiđolašvuođa álgu mas mánná fuobmágoahtá giela giellan. </p>
<p>Čállingiela oahppan fas lea earálágan. Dan eanašat mis ohppet oahpaheami vuođul ja dan oahppanvuohkái gielalaš diđolašvuohta lea stuora ávkin.</p>
<p>Fonologalaš diđolašvuohta, dahje dat ahte mánná lea fuobmán ahte sánit čohkiidit jietnadagain, duddjo buori vuođu oahppat čállinvuogi mas sánit čállojuvvojit jietnadagaide vástideaddji bustávaiguin.</p>
<p>Lea stuora ávkin alfabehtalaš čállinvuogi fáhtemii jos máhttá čuoldit sáni jietnadagaid, áddet ahte sáni sáhttá juohkit fonemaide. Dákkár máhtu vuođul sáhttá álkibut oahppat čállingiela bustávaid ja jietnadagaid oktavuođa oahpes sániin. Nu dát oahppu šaddáge konkrehtan go beassá čállit sániid maid dadjá ja maiddái ráhkadit daiguin gihpuid ja cealkagiid. Dákkár gielladiđolašvuođa mánná sáhttá duddjot go beassá jo ovdal skuvlaagi iežas vuogi mielde lohkat ja čállit stoahkanmielain ja -vugiin. Dát leat doaimmat mat dađistaga boktet ja nannejit gielladiđolašvuođa mii lea lohkan- ja čállinmáhtu eaktun: áddet mo hállangiela jietnadagaid sáhttá čállingielas dahkat oinnolažžan bustávaiguin.</p>
<p>Lea deaŧalaš muitit ahte oahppi ferte beassat dan muddui ahte máhttá giela ovdal go sáhttá bidjagoahtit návccaid oahppat dan oasi giellavuogádagas mii lea ávkin lohkan- ja čállinoahpahallamis. Danin sáhttá leat ávkkálaš bidjat áiggi hárjehallat hoahkamiid ja giellastohkosiid vaikkoba dassái go mánná máhttá daid bajil. Easkka dalle go mánná ná máhttá giela bures, de sáhttá rávisolbmo vehkiin duddjogoahtit gielladiđolašvuođa omd. go ságas tallá mánáiguin sániid birra, makkár bustávat leat čállosis mii aiddo lea lohkko juvvon jitnosit ja go mánát mahkášlohket ja -čállet.</p>
<p>Giela oahppan ja gielladiđolašvuohta váikkuhit nubbi nubbái. Go oahppá ođđa sániid ja dadjanvugiid, de dat sáhttá bidjat guorahallat sihke mearkkašumi ja hámi beliid (govva 3). Seammás lea maid nu ahte gielladiđolašvuohta váikkuha gielalaš ovdanbuktinvejolašvuođaide. Ovtta láhkai sáhttá dadjat ahte gielladiđolašvuohta ná lea sihke boađus ja váikkuhus: dat váikkuha giela oahppamii ja giela oahppan váikkuha gielladiđolašvuhtii.</p>
<p>Ruošša psykologa Aleksandr R. Luria bovttii 1940-logus gielladiđolašvuođa beroštumi. Su oahpaheaddjin lei leamaš pedagogaide dovddus Lev Vygotskij.</p>
<p>Luria (1988) veardidii giela lásiin man čađa mii oaidnit máilmmi. Dábálaččat mii eat oainne láse muđui go jos das leat duolvvat dahje dielkkut mat hehttejit min čielgasit oaidnimis. Mii eat gidde fuomášumi ieš lásii, dan ráhkadussii ja iešvuođaide. Daid háviid go dan dahkat, de eat oainne mii láse nuppi bealde lea. Giela geavaheapmi lea dego láse čađa geahččan. Mánná geavaha sániid muhto ii gidde fuomášumi daidda. Dát Luria <em type="bold">metafora </em>šattai vuođđun 1970-logu gielladiđolašvuođa ohppii Amerihkás ja Kanadas. </p>
<p>Gielladiđolašvuohta, <em type="italic">Linguistic awareness </em>, mearkkaša ahte mánná fuobmá ja áddegoahtá giela guokte vuođđooasi: hámi ja sisdoalu dahje mearkka ja mearkkašumi. Dán guovttejuogu teoriija vuođđudeaddjin lei dovddus sveitsalaš lingvista, Ferdinand de Saussure (1857 – 1913). (Gč. omd. Jämsä 2000; Bye 2003: 26.) </p>
<p>Hámi ja sisdoalu <em type="bold">dikotomiija </em>dahje guovttejuohku sáhttá leat vuođđun giellastohkosiidda ja smiehttamušaide maiddái maŋŋá álgooahpahusa. </p>
<p>Erenoamáš vejolašvuođa addet nu gohčoduvvon <em type="bold">homonymat </em>dahje sátnehámit, mat leat seammaláganat muhto main leat sierra mearkkašumit. </p>
<p>Dákkár leaikkastallamat sáhttet leat árvádusaid hámis: <em type="italic">– Manin skuvlavázzi ja rievssatbivdi eaba gulahallan?– Daningo eaba goabbáge lean gillen gielaid oahppat. </em></p>
<p>Govva 3. Sániid oahppan sáhttá bidjat guorahallat sihke mearkkašumi ja hámi.</p>
<p><em type="bold">Sáhttágosongielain giellat? </em><em type="italic">– Maid biilavuoddjit dahke go bohte joga duohkái ja fuobmájedje ahte šaldi lei gahččan?– Dat gal dušše vudje rastá.– Maid čurvii margariidna go vuodja gahčai johkii?– Vuoja, vuodja! </em></p>
<p>Mas dás lea sáhka: <em type="italic">guđas bohte viđas ja viđas bohte guđas </em>? </p>
<p>Namahuvvon ovdamearkkat čájehit mo sihke sojahanhámit ja suorggá-dusat sáhttet leat dakkárat mat seammalágan hámiin ovddastit sierra mearkkašumiid. Dákkár giellageavahanvejolašvuođaid sáhttá fuobmát go hárjána buohtastahttit sániid morfologalaš hámiid, nugo ovdamearkka dihte go fuobmá ahte <em type="italic">sohppojuvvot </em>lea jogo <em type="italic">soahpat </em>- dahje <em type="italic">sohpat </em>-vearbba passiiva hápmi, ahte <em type="italic">njáhká </em>sáhttá leat jogo substantiiva dahje vearba ja ahte <em type="italic">girde </em>sáhttá leat sihke <em type="italic">gierdat </em>- ja <em type="italic">girdit </em>-vearbba sojahuvvon hápmi. <em type="bold">3.6 Gielladiđolašvuohta ja giellaoahppa </em></p>
<p>Eatnašat soitet jurddašit ahte giela vuogádatlaš beliid oahpahallan lea seamma go dat mii dáhpáhuvvá skuvlla giellaoahppadiimmuin. Giellaoahpaid ortnega mielde skuvllas oahpahuvvojit jietnadagat, sojahanhámit, suorggádusat, cealkagat ja cealkkaoasit. Guovddážis lea oahppat giellaoahpa doahpagiid ja buot tearpmaid maiguin dat namahuvvojit. Dán kapihttalis guorahalan mo sáhttá ráhkkanit ja duddjot buori vuođu giellaoahpa áddejupmái. Dán oktavuođas lea sáhka das, mo sáhttá duddjot diđolašvuođa dan birra makkár oktavuohta lea gielalaš sisdoalu ja hámi gaskkas. Dákkár diđolašvuođa duddjon sáhttá geavvat mealgat ovdal go álgá oahpahallat seamma áššiid skuvlla giellaoahpaid dábálaš vugiid mielde.</p>
<p>Go jurddaša giela gulahallangaskaoapmin, dehan sisdoalus lea guovddáš sadji.</p>
<p>Eatnigielagii dát lea automáhtalaš proseassa dan dáfus ahte ii dárbbaš smieht-tat ovdamearkka dihte mo ráhkadit muitalancealkaga, gohččuncealkaga dahje gažaldatcealkaga, go eanaš lea ollásit automatiserejuvvon jo ovdal skuvlaagi.</p>
<p>Giellahámiid hálddašeapmi nanusmuvvá dađistaga máná giellaoččodan-proseassa áigge dassái go dat cigget sámegielat ollesolbmogiela láhkásažžan.</p>
<p>Go olmmoš lea juksan dán hálddašanmuttu, de giellamáhttu lea eatnigiela dásis. Eanaš olbmuide easkka skuvlaoahpahus fuomášuhttá sisdoalu ja hámi oktavuođa nu ahte ádde mo daid vuogádatlaš oktavuođat leat. Meta-giella dahje dat giella mainna giela iešvuođaid čilge lea dábálaččat skuvlla áigge giellaoahppadiimmuin ohppojuvvon fágagiella. Dát oahpahus lasiha sátnerádjui olu giellaoahpa tearpmaid nugo omd. <em type="italic">sojahanhápmi </em>, <em type="italic">sátne-luohkká </em>, <em type="italic">dássemolsun </em>ja olu latiinnagielas heivehuvvon tearpmaid, omd. <em type="italic">subjeakta </em>, <em type="italic">adjektiiva </em>, <em type="italic">kásus </em>, <em type="italic">indikatiiva </em>. Lohkan- ja čállinoahpahusas metagiela vuosttas guovddáš sánit leat <em type="italic">jietnadat </em>, <em type="italic">bustávva </em>, <em type="italic">stávval </em>, <em type="italic">sátni </em>ja <em type="italic">cealkka </em>. </p>
<p>Muhto jo ovdal go oahppit ollejit dan muddui ahte besset oahppat giella-oahpa fágagiela, de lea oahpaheaddjis vejolašvuohta láhčit oahpahusa giellariggudahtti bargovugiiguin. Dat dieđus eaktuda ahte oahpaheaddji dovdá giela vuogádatlaš ráhkadusaid ja sisdoalu oktavuođaid ja máhttá iežas giellaoahpalaš ja giellapedagogalaš máhtuin lágidit giellaovdánahtti hárjehusbargguid ja ságastallanfáttáid ohppiid návccaid dahje kognitiiva dási ektui. Giela ráhkaduslaš beliid ja daid oktavuođaid sisdollui sáhttá vuosttašluohkkálažžii leat oalle váttis fáhtet. Aiddo fokusa sirdin sisdoalus hápmái leage guovddážis go skuvlaoahpahusa vuođul láidestuvvo čállingiela ja giellaoahpa máilbmái.</p>
<p>Čálamáhtu duddjomii dárbbašuvvo gielladiđolašvuohta. Dat máksá dan ahte olmmoš ferte áddet mo giela doaibma ja hápmi leat seamma ášši guokte beali.</p>
<p>Jietnadaga ja bustáva oktavuođa ádden lea vuođđun čállinkoda čoavdimii, ja go dan koda lea veadján čoavdit, de lea beassan álggu ala. Ovttaskas sánit ja hállangiela oahpes áššit mat lea hábmejuvvon čállon teakstan, leat čállingiela álgohárjehallamii vuogas teavsttat dušše čálamáhtu vuođu cieggadeapmái.</p>
<p>Das ovddos guvlui lea sihke čálamáhtu nannemii ja giellariggodahttimii oppalohkái dárbu duddjot buori giellamáhtu, ja dan sáhttá dahkat maiddái giellaoahpa vehkiin.</p>
<p>Gielladiđolašvuohta lea omd. máhttit fuobmát ahte sátni <em type="italic">gielladiđolašvuohta </em>lea golmmaoasat goallossátni: <em type="italic">giella-diđolaš-vuohta </em>. Oppalaččabut sáhttá dadjat ahte gielladiđolašvuohta lea áddet ja máhttit guorahallat mo giella doaibmá gulahallangaskaoapmin, ii dušše ráhkaduslaš giellavuogádahkan muhto maiddái mo giella geavahuvvo iešguđege oktavuođas ja makkár sadji das lea eará gielaid ektui. Čállinkoda čoavdimii lea guovddážis áddet jietnadaga ja bustáva oktavuođa. Dáin hállangiela ja čállingiela oasážiin ii leat alddiineaset miige sisdoaluid muhto daid vuođul giella duddjo stuorát osiid mat guddet sisdoalu. Ja dákkár sisdoalloosiid oahppáseamos joavku leat sánit dahje <em type="bold">leksemat </em>. Ja aiddo sátnediđolašvuohta leage guovddážis olbmo gielladiđolašvuođas. Sihke unnit ja stuorát ovttadagaid ii leat seamma álki oaidnit, jos ii leat beassan oahpásmuvvat giela ráhkadussii. Unnit oasit leat dakkárat go omd. suorgásat <em type="italic">-laš </em>ja <em type="italic">-vuohta </em>ja sojahangehčosat. </p>
<p>Stuorát oasit fas leat gihput, omd. <em type="italic">eatni goarrun gápmagat </em>ja <em type="italic">gápmagat maid eadni lea gorron </em>ja cealkagat, nugo omd. <em type="italic">vuojedettiin ii leat lohpi doallat telefovnna gieđas </em>ja <em type="italic">ii leat lohpi doallat telefovnna gieđas go vuodjá </em>. </p>
<p>Gielladiđolašvuođa sáhttá álggu rájes nannet fuomášuhttinvugiin ja dasto bajit skuvlacehkiin giellaoahpa čilgenvugiiguin. Erenoamáš deaŧalaš lea álggu rájes beassat oahppat nu olu sániid ja dadjanvugiid go fal vejolaš, go sánit leat doahpagiid gielalaš hámit ja cealkkaráhkadusaid muvrageađggit (gč. kap. 4.5). Cealkkaráhkadusain erenoamážit vearbba válljen mearrida makkár sánit sáhttet leat mielde ja makkárat daid sojahuvvon hámit fertejit leat. Giellariggodahttin ii leat dušše ođđa sániid oahppan muhto maiddái máhttu gaskkustit seamma dahje sullasaš cealkkasisdoalu nu máŋgga láhkai go vejolaš.</p>
<p>Ovdal go oahppá mii lea <em type="italic">adjektiiva </em>ja <em type="italic">kompareren </em>, de lea deaŧalaš beassat oahppat olu adjektiivvaid. Dan várás sáhttá geavahit oahpes substantiivvaid maid herve adjektiivvaiguin. Ovdamearkan sáhttá leat vaikko <em type="italic">biila </em>masa de galgá lasihit sáni mii muitala makkár biila lea: <em type="italic">rukses biila </em>. Ná sáhttá aktiviseret sihke ivdnenamahusaid ja eará adjektiivvaid. Jos evttohuvvojit adjektiivvat mat addet imašlaš ja soaitá vel hearvás mearkkašumi, de dat addá vejolašvuođa ságastallat mearkkašumiid birra, manin dat leat ártegat (nugo omd. <em type="italic">čeahpes gáma </em>). Dasto sáhttá hárjehallat ovdamearkkaid vuođul kompareret adjektiivvaid: <em type="italic">Elles lea ođđa biila </em>. <em type="italic">Hánssas lea ođđaset biila </em>. </p>
<p><em type="italic">Iŋggás lea ođđaseamos biila </em>. Dákkár geavatlaš giellahárjehusat duddjojit sihke sátne- ja sátnegeavahanmáhtu mii lea ávkin beassat oahppat mii lea substantiiva, adjektiiva ja komparašuvdna. Ná sániid manipuleremat, daid lonuhallamat, sojahallamat ja suorggideamit dahje deriveremat geavatlaš hárjehusain duddjojit vuođu beassat oahppat sátneluohkáid ja fuobmát daid erohusaid. Geavatlaš hárjehallamiiguin sáhttá ná nannet giellamáhtu. </p>
<p>Buorre giellamáhttu dahká fas álkibun sihke áddet ja ságastallat giella-fenomenaid birra nugo dat kategoriserejuvvojit giellaoahpalaš terminologiija vehkiin. Giellaoahpalaš namahusaid oahpaheames ferte boahtit ovdan mo dát namahusat leat ávkkálaččat go áigut čilget giellavuogádaga, ja nu geavahit giellaoahpa terminologiija loktet giellageavahanmáhtu maiddái giellaguorahallan- ja giellačilgenmáhttun.</p>
<p>Giellaoahppa dáidá leat máŋgasii báhcán muitui skuvlaoahpahusas sátne-hámiid ja cealkkaosiid erohusaid čilgema hárjehallandoaibman ja daid namahusaid bajil oahppanbargun. Dakkár hárjehallamat leat ávkin jos galgat sáhttit oppalaččabut áddet ja ságastallat giellavuogádaga birra. Almmá hálddaškeahttá giellaoahpa vuođđoterminologiija lea váttis jurddašit mo galggašii sáhttit čilget sátnehámiid ja cealkkaráhkadusaid. Skuvlagiellaoahpa njuolggadusat leamaš álggu rájes vuosttažettiin normatiiva njuolggadusat mat muitalit mo galgá čállit. Deskriptiiva dahje govvideaddji giellaoahppa fas ii leat čadnon dasa mo lea riekta dahje boastut dadjat dahje čállit, go das ii leat mearrideaddji, muhto baicce govvideaddji doaibma. Danin deskrip-tiiva giellaoahppa govvida buotlágan giellageavaheami. Dat lea maiddái váikkuhan skuvlagiellaoahpa ovdáneapmái nu ahte lea vejolaš maiddái giellaoahpalaččat guorahallat čállingiela ja hállangiela guoktin sierralágan ovdanbuktinvuohkin.</p>
<p>Skuvlla normatiiva giellaoahpas leat deattuhuvvon erenoamážit rivttes giellageavaheami formála bealit, nugo omd. makkár sojahuvvon hámiid ferte geavahit, makkár cealkkamállet leat dohkálaččat ja mo galgá čállinmearkkaid geavahit. Ođđaset giellaoahppamálle, man lávejit gohčodit pedagogalaš giellaoahppan, deattuha maiddái giela semantihkalaš ja pragmatihkalaš beliid.</p>
<p>Dat mearkkaša ahte giellaoahpalaš kategoriijaid gieđahallama oktavuođas deattuhuvvojit maiddái mearkkašumi bealit. Semantihkalaš guorahalla-mat laktet giellaoahpa lunddolaččat geavatlaš giellageavaheapmái ja nu dat laktásit maiddái lunddolaččat gielladikšundárbbuide. Sihke sátne- ja cealkkadási semantihkalaš guorahallamat ja hárjehallamat sáhttet maid dahkkojuvvot vuolit dásiin ovdal go vástideaddji giellaoahpalaš kategoriijat leat ohppojuvvon.</p>
<p>Sámi pedagoga, Lásse Idivuoma -rohkki, geavahii dákkár pedagogalaš lahkonanvuogi ovdamearkan dáhpáhusa mas smávvaskuvladási (1.–3. ceahkki) oahppit imaštalle mearkkašumi erohusaid. Imaštallama bijai johtui go oahppi logai ahte son oinnii muohtačalmmi ja nubbi fas jearai sáhttágo muohtačalbmi oaidnit. Oahpaheaddji vehkiin das šattai miellagiddevaš ja giellaovdánahtti ságastallan sihke <em type="italic">čalbmi </em>- ja <em type="italic">oaidnit </em>-sániid mearkkašumis, mas bođii ovdan earret eará ahte ii <em type="italic">vuoktačalbmi </em>iige <em type="italic">arvečalbmi </em>sáhte oaidnit, muhto daid sáhttá oaidnit. Oahpaheaddji sáhttá ságastallanvugiin ná váldit ovdan ja nu oahpahit dakkár sániid go omd. <em type="italic">fierbmečalbmi </em>, <em type="italic">sáttočalbmi </em>, <em type="italic">suoidnečalbmi </em>ja <em type="italic">oalgečalbmi </em>. Dákkár imaštallan- ja ságastallanbottut addet vejolašvuođa oahppat ođđa sániid ja makkár oktavuođain daid sáhttá geavahit. Almmá dovddakeahttá subjeavtta ja objeavtta, de sáhttá goitge ovttas guorahallat ja ságastallat dan birra mo čalbmi sáhttá oaidnit ja mo čalmmi sáhttá oaidnit. Ná sáhttá fuomášuhttit mo <em type="italic">čalbmi </em>-sáni guokte hámi ( <em type="italic">čalbmi </em>ja <em type="italic">čalmmi </em>) ovdanbuktet mearkkašupmeerohusaid, go sihke jietna-deami ja čállima erohusaid buohtastahttá. Dákkár geavatlaš bargovuogit nannejit sátnemáhtu ja čalmmustahttet sániid dássemolsašumiid ja kásus-erohusaid ovdal go daid gieđahallagoahtá giellaoahpa metagiela vehkiin semantihkkan ja morfologiijan. Seammás dat maid sáhttá boktit beroštumi oppalohkái guorahallat giellaáššiid. </p>
<p>Sammallahti (2005: IX) váldá girjjistis <em type="italic">Láidehus sámegiela cealkka oahpa dutkamii </em>, cealkkaoahpa vuolggasadjin ráhkadusa mearkkašumiid ja funkšuvnnaid, <span type="quote">“go cealkkaráhkadusa ráddjejit giela morfemaid mearkkašumit ja funkšuvnnat eaige strukturála prinsihpat”</span>. Dán semantihkalaš čilgenmálles lea <em type="bold">semantihkalaš rollain </em>guovddáš sadji. Ja aiddo dákkár rollaid sáhttá-ge geavahit skuvlagiellaoahpa formála cealkkaosiid (subjeakta, objeakta, adverbiála) dievasmahtti čilgehusaid várás. Maiddái <em type="bold">dependeanttaid </em>seman-tihkalaš funkšuvnnaid čilgehusat, mat addet lassidieđuid oaivesániset hárrái, sáhttet geavahuvvot veahkkin dievasmahttit skuvlagiellaoahpa čilgenvugiid. </p>
<p>Wiechetek (2009) maid čájeha mo semantihkalaš rollat leat ávkkálaččat cealkagiid analyseremis. Su dutkama ulbmilin lea gávdnat vuogádaga mas giellateknologalaš prográmma automáhtalaččat merke semántihkalaš rollaid, ja dat bargu dahkkojuvvo sihke syntávssalaš kategoriijaid merkemiin ja valeanssa ja semantihkalaš prototiippaid vuođul.</p>
<p>Vaikke Sammallahti girji leage láidehus cealkkaoahpa dutkamii ja Wiechetek barguge lea gielladieđalaš bargu, de dain leat oasit maid čielgasit sáhttá ovttastahttit skuvlagiellaoahpa čilgenmállii ja nu buorebut čuvget cealkka-oahpa guovddáš semantihkalaš iešvuođaid. Ná sáhttá maiddái laktit cealkka-oahpa buorebut geavatlaš giellaovdánahttimii ja gielladikšumii, iige dušše formála ráhkadusaid čilgemii.</p>
<p>Lávdegoddi mii guorahalai Suoma skuvlagiellaoahpa ovdanbuktinvugiid moaddelot jagi dassái, deattuhii man deaŧalaš lea giellaoahpa semantihkalaš beliid váldit ovdan oahpahusas. Danin ávžžuhuvvuige ahte váldojuvvo-jit atnui giellaoahpa dakkár semantihkalaš tearpmat mat ovdal eai leat gullan skuvlagiellaoahpa vuođđodoahpagiidda, nugo ovdmearkka dihte GASKAOAPMI, VÁSIHEADDJI, DAHKKI, BOAĐUS, BÁLGGIS, VUOSTÁI-</p>
<p>VÁLDI. Lávdegotti oainnu mielde prototiippalaš semantihkalaš rollaid ohcan dábáleamos cealkkamálliin mánáidskuvlla áigge veahkeha bajit dásiin áddet cealkkaoahpa vuođđologihka. Dákkár semantihkalaš lahkonanvuohki duddjo vuođu čuovvovaš dásis oahppat mo cealkkaosiid meroštallamis sáhttá geavahit maiddái formála ákkaid nugo omd. sojahanhámiid ja sátne-ortnega. Pedagogalaš giellaoahpa jurdda lea ahte giellaoahpa oahpaheapmi heivehuvvo oahppi kognitiiva ja metalingvisttalaš dási mielde. (Kieli ja sen kieliopit 1994: 141–146, 155.) Buohkanassii berre maiddái muittus atnit man deaŧalaš lea ahte cealkkaoahppa ii oahpahuvvo dušše dainna ulbmiliin ahte oahppat buot kategoriijaid dušše dan várás hutkojuvvon cealkagiid oktavuođas, muhto baicce nu ahte metagiela geavaheapmi laktása lunddolaččat teavsttaid lohkamii ja iežas čállosiid hábmemii.</p>
<p>Giellaoahpa sadji giellaoahpahusas lea maŋimus moaddelot jagi áigge leamaš guorahallan- ja dutkanfáddán (gč. omd. Alho &amp; Kauppinen 2009;</p>
<p>Hertzberg 2014; Iversen ja earát 2014; Kieli ja sen kieliopit 1994; Saarela 1997). 1950-logu rájes eahpidišgohte dalá dutkanbohtosiid vuođul ahte giellaoahppa-oahpahusas lei makkárge ávki čállingiela oahppamii, ja nu geavaige ahte giellaoahppa ii šat ožžon beare stuora saji giellaoahpahusas.</p>
<p>Sivvan dán dillái árvaluvvo erenoamážit váilevaš oktavuohta giellaoahppa-oahpahusa ja teakstahábmema gaskkas, menddo stuora deaddu formála kategoriijaid namahusaid oahppamii oahpahusvugiiguin mat eai čatnan giellaoahpa geavatlaš teakstahábmemii ja teavsttaid guorahallamii.</p>
<p>Giellaoahpa ovttastahttimis čállimii deattuhuvvojit dál dákkár áššit:- Giellaoahpalaš metagiella čilgejuvvo álohii ovdamearkkaid ja minstariid vuođul.- Giellaoahpalaš fenomena laktojuvvo álohii dasa mo dat sáhttá buoridit teavstta.- Oahpahus hásttuha ságastallamii dan birra makkár molssaeavttuid geavahit ja makkár váikkuhus dain lea.- Oahppit ožžot málliid ja minstariid maiguin sáhttet stoahkat ja dasto geavahit iežaset čállosiin.- Geavahit bargovugiid mat movttiidahttet válljet vejolaš ovdanbuktinvugiid ja nu beassat hábmet iežaset čállosiid.- Movttiidahttit gielalaš stoahkamii ja iskkademiide.</p>
<p>Dát bargovuohki lihkostuvvá buoremusat go oahpaheaddjis lea buorre giellaoahppamáhttu mainna sáhttá ovttastahttit giellaoahpa čállinbargguide.</p>
<p>Hertzberg (2014), gii čállá dáid áššiid birra muhtin eŋgelas dutkanprošeavtta kommentáran, čujuha dasa mo dat ahte giellaoahppa buori muddui lei hilgojuvvon skuvlaoahpahusas, lea dagahan ahte omd. ođđa buolvva giellaoahpaheddjiin ollásit váilu giellaoahpa vuođđomáhttu. Dasa lassin son maiddái čujuha dasa mo giellaoahpa abstrákta luondu gáibida logalaš jurddašannávccaid ja mo dan doahpagat govviduvvojit metagielain masa lea uhcán doarjja árgabeaigielas. <em type="bold">3.7 Norgga beale sámegiela oahppoplána giellaoahpa gelbbolašvuođamihttomearit </em></p>
<p>Giellaoahpa oahpaheamis berre mihttomearrin leat duddjot giellaoahpalaš áddejumi. Olu oahppit vásihit giellaoahpa unnán geasuheaddji oahppo-ávnnasin mas oahpahallet bajil giellaoahpalaš namahusaid dađe eambbo dovddakeahttá doahpagiid gaskasaš oktavuođaid. Danin lea oahpahusa lágideamis deaŧalaš jurddašit maiddái man ortnegis oahpahit giellaoahpa, ja dat boahtáge ovdan oahppoplánas. Livččii unnán ávki oahpahallagoahtit cealkkaoahpa jos ii leat beassan oahpat sátneluohkáid. Sátneluohkáid oahpa-husas galggašii oažžut ovdan mo hápmeoahppa govvida giela vuogádahkan.</p>
<p>Dan ii leat álki juksat jos sániid sojahanhámiid namahusaid bajil oahppan lea váldomihttomearrin. Sojahanhámiid namahusaid oahpahallamis ferte beassat vásihit mo dat laktásit ráhkadussii, mearkkašupmái ja geavaheapmái.</p>
<p>Giellaoahpalaš doahpagiid ja daid govvideaddji tearpmaid ferte beassat oahppat guorahallama vuođul iige dušše muitináššin. Jos álggu rájes lea beassan duddjot buori giellamáhtu ja lea beassan oahppat oaidnit ja guora-hallat sániid ja sátnehámiid oahpaheaddji systemáhtalaš láidehusain, de lea maid álkit áddet mo sihke sátneluohkát ja sojahanhámit čilgejuvvojit giellaoahpalaččat. Oahppoplána gelbbolašvuođamihttomearrin lea 2. ceahki loahpas máhttit ságastallat substantiivvaid, adjektiivvaid ja vearbbaid birra.</p>
<p>Dat máksá ahte oahppit fertejit beassat oahppat dáid áššiid guovtti vuosttaš skuvlajagi áigge. Goalmmát skuvlajagi rájes galggašii dalle leat sihke buorre geavatlaš giellamáhttu ja dárbbašlaš metalingvisttalaš sátnemáhttu dovdat váldosátneluohkáid ja ságastallat daid birra.</p>
<p>Eatnigieladásat giellamáhttu dahká vejolažžan guorahallama ja ságas-tal lama vuođul loktegoahtit intuitiivvalaš máhtu diđolaš dássái. Dat meark kaša ahte oahppit besset dassážii dađe eambbo jurddašalakeahtes gielalaš fenomenaid guorahallagoahtit, nugo omd. jietnadatmolsašumiid.</p>
<p>Normatiiva giela ja riektačállima oahppamii lea stuora ávkin oahppat dovdat sihke diftoŋganjuolgama ja dássemolsuma eavttuid. Oahppoplána gelbbolašvuođamihttomearrin 4. jahkeceahki maŋŋel vurdojuvvo ahte oahppi galgá máhttit <span type="quote">“sojahit muhtin vearbbaid ja substantiivvaid”</span> (Oahppoplána – sámegiella vuosttašgiellan, s.8). Dat ferte leat nu dulkomis ahte galgá sáhttit gieđahallat sániid sátneluohkkán ja sojahit daid normerejuvvon hámiid mielde. Sojahuvvon sátnehámiid čilgemii geavahuvvojit metagiela tearpmat mat govvidit sátnesojaheami guovddáš doahpagiid. Dakkárat leat dat mat govvidit sániid ráhkadusaid táktan, stávvalin, jietnadatposišuvdnan, jietnadatrievdamin, suorggisin ja sojahangeažusin.</p>
<p>Buorre geavatlaš giellamáhttu ii mearkkaš ahte olmmoš diehtá mii lea kásus, lohku, persovdna, tempus dahje áigi ja modus. Dáid oahppá go giella gieđahallojuvvo skuvllas fágan dahje oahppoávnnasin, iige dušše oahpahangaskaoapmin. Sojahuvvon sátnehámiid oahppamii ja daid áddemii giellavuogádaga oassin, lea guovddážis máhttit dovdat sihke sátnehámiid ja daid namahusaid. Go namahusaid dovdá, de lea vejolaš ságastallama vuođul duddjot buoret áddejumi ja maiddái sáhttit čilget makkár sátneluohkát ja makkár sojahuvvon hámit geavahuvvojit mange cealkkaoasi doaimmas.</p>
<p>Dađistaga dievasleabbo giellaoahpalaš čilgehusaid lea váttis fáhtet (ja maiddái čilget) jos sátneluohkká- ja sátnesojahanmáhtu namahusat váilot.</p>
<p>Viđátluohkkálačča geavatlaš cealkkaoahppamáhttu ja sátneluohkáid dovdan lea teorehtalaš cealkkaoahpa oahpahallama vuođđun. Dan rájes beassá oahppat mo sojahanhámiid namahusaid vuođul čilgejuvvojit sátnehámit ja maiddái cealkkaoasit. Oahppá maid ahte giela lineára ortnet ii guoskka dušše sániid jietnadagaide (álgui, vokálaguovddážii, konsonántaguovddážii jna.) ja morfemaide (ruohttasii, suorgásii ja sojahangehčosii) muhto maiddái cealkka-osiid ortnegii (SVO-giela subjektii, verbálii ja objektii). Cealkkaosiin dattege ii leat nu čavga ortnet go jietnadagain ja sojahanhámiin, daningo maiddái cealkkaosiid sojahanhámit muitalit makkár cealkkaoasis lea sáhka. Nu leage sihke sátneortnet ja sátnehápmi veahkkin cealkkaosiid meroštallamis.</p>
<p>Oahppi beassá maid oahppat mo cealkkaosiid mearkkašupmige sáhttá leat veahkkin meroštallamis, go dávjá subjeakta lea dat gii/mii dahká juoidá ja objeakta fas dat geasa/masa dahku váikkuha dahje čuohcá. Go dovdá sátneluohkáid, de lea maid álki áddet ahte omd. cealkkaoasi <em type="italic">verbála </em>saji deavdá sátneluohkká <em type="italic">vearba </em>. </p>
<p>Nuoraidskuvlla dási rájes cealkkaosiid semantihkalaš rollaiguin sáhttá čuvget mearkkašumiid erohusaid vel dárkileappot ja nu beassat oahppat mo giellaoahpalaččat sáhttá maid čilget dulkonvejolašvuođaid erohusaid, nugo omd. <em type="italic">lea váttis mánáide čilget dan </em>, mas <em type="italic">mánáide </em>sáhttá doaibmat jogo vásiheaddjin dahje <em type="italic">čilget </em>-vearbba dahkkin (N. Helander 2001: 119–121). </p>
<p>Gánniha goitge muittus atnit ahte dakkár cealkagiid maid lea vejolaš áddet máŋgga láhkai, dain sáhttá geahččalit oažžut čielgasa jogo konteavstta vehkiin dahje maiddái parafraserenvejolašvuođain, omd. sátneortnega rievdademiin: <em type="italic">dan lea váttis čilget mánáide </em>ja <em type="italic">mánáide lea váttis čilget dan </em>. Váldoášši lea ahte oahppit besset oahppat mo sáhttá geahččalit gávdnat heivvolaš dulkonvejolašvuođa ja maiddái oahppat mo hábmet teavstta nu ahte lohkkái lea čielggas maid čálli oaivvilda. </p>
<p>Oahpahusa plánemis ja lágideamis lea deaŧalaš atnit muittus ahte fága-plánain namuhuvvon gelbbolašvuođamihttomearit fertejit konkretiserejuv-vot skuvllaid iežaset plánain nu ahte lea čielggas mo lágidit oahpahusa olles áigodagas (guovtte ja golmma jagi áigodagat) ovdal go namuhuv-von gelbbolašvuođamihttomearit galget leat juksojuvvon 2., 4., 7. ja 10. jahke ceahki maŋŋel (Oahppoplána – sámegiella vuosttašgiellan). Dálá oahppoplána deattuha giela gulahallangaskaoapmin ja nu leage čielggas ahte giellaoahpas ferte leat stuorát deaddu funktionála giellaoahpas go formála giellaoahpas. Lea dattege čielggas ahte fonologiija ja morfologiija formála bealit, mat sáhttet leat veahkkin áddet riektačállinnjuolggadusaid, berrejit oažžut nannoset saji giellaoahpahusas. <em type="bold">3.8 Eatnigiella dahje vuosttašgiella </em></p>
<p>Eatnigielain oaivvilduvvo dábálaččat dat giella maid olmmoš mánnán oahppá vuosttaš giellan. Danin dat gohčoduvvo maiddái <em type="italic">vuosttašgiellan </em>. </p>
<p>Ovttagielat bearrašis ja birrasis vuosttašgiella vástidage dan gillii maid njuorat mánná oahppagoahtá jo ovdal riegádeami. Dutkan lea čájehan ahte jo eatnis heakkas mánná oahppá dovdat eatnigiela jietnadanvuogádaga ja šuoŋa (Locke 2004: 285).</p>
<p>Go <em type="italic">eatnigiella </em>-namahusain oaivvilduvvo dat giella maid máná eadni hállá mánáinis jo giellaoččodanagi rájes, de dat ii govčča dan doabasisdoalu mii guoská guovtte- ja vel máŋggagielat máná giellaoahppamii. Mánás gii riegádeami rájes oahppá guokte dahje vel eanet gielaid oktanaga lea eambbo go okta eatnigiella dahje vuosttašgiella. </p>
<p>Eatnigiela lávejit dálá guovtte- ja máŋggagielatvuođa girjjálašvuođas defineret máŋgga láhkai. Daid definišuvnnaid mielde eatnigiellan sáhttá lohkkojuvvot dat giella maid geavaha eanemusat. Maiddái identifieren sáhttá leat vuođđun eatnigiela defineremis, nu ahte eatnigiellan adnojuvvo dat giella mainna olmmoš identifiere iežas dahje maiddái dat giella mainna earát definerejit olbmo gii máhttá eanet gielaid. Dasto lea maid dakkár definišuvdna mii definere eatnigiellan dan giela maid olmmoš máhttá buoremusat. Dát meroštallanvuogit sáhttet muhtimin mannat ruossalassii dan mearkkašumis ahte omd. eatnigiella ii leatge dat giella maid olmmoš geavaha eanemusat dahje dat giella maid máhttá buoremusat. Dáid olu meroštallanvugiid mielde sáhttá geavvat vel nuge ahte olmmoš identifierema vuođul sáhttá lohkat iežas eatnigiellan giela maid ii máhte. (Gč. Skutnabb-Kangas 1995;</p>
<p>Börestam &amp; Huss 2009.)</p>
<p>Ođđa definišuvnnat mat eai soaba <em type="italic">eatnigiella </em>-sáni dábálaš geavahanmállii, lea ovdamearka das mo árbevirolaš sániid mearkkašumiid diđolaš (ja maiddái politihkalaš) rievdadeapmi sáhttá dagahit gulahallanváttisvuođaid go lasiha sániide mearkkašumiid mat gustojit earálágan diliide eará sajiin máilmmis. </p>
<p>Ovdamearkka dihtii sáhttá Skutnabb-Kangas &amp; Dunbar (2010: 35) mielde eatnigiellan lohkat giela maid olmmoš ii máhte. Ná orruge dán oktavuođas <em type="italic">eatnigiella </em>-tearbma heivemin ovdamearkan Bruner (2006) jurddašeapmái mo doahpagiid servodatlaš <span type="quote">“duohtavuođat”</span> meroštallojuvvojit dáid áššiid digaštallamiid vuođul (gč. kap. 8). Guovtte- ja máŋggagielatvuohta maid duddjo šaldi dákkár doabarievdamii. Dárogielas leat erenoamážit oahppo-plánaid oktavuođas váldojuvvon atnui sánit mat sámegillii leat šaddan dakkárin go omd. <em type="italic">nubbigiella </em>ja <em type="italic">vuosttašgiella </em>. Dálá <em type="italic">eatnigiella </em>-tearpma geavaheapmái váikkuhit maid dat olu definišuvnnat mat eaŋgalsgillii geavahuvvojit sihke gielalaš vuoigatvuođaid ja olmmošvuoigatvuođaid ságastallamiin. Eatnigiela ja vuosttašgiela guorahallamat hárve badjánit ovttagielagiid gaskkas, go sii eai dárbbaš smiehttat mii lea sin eatnigiella. </p>
<p>Danin geavahuvvoge Hansegård (1974:61) mielde <em type="italic">eatnigiella </em>(<span type="quote">“modersmål”</span>) maiddái olles álbmoga dahje riikka giela mearkkašumis, ja dan son lohká sáhttit áddejuvvot dájuheapmin mii sáhttá váikkuhit dasa ahte minoritehta-gielagat molsot giela. <em type="bold">4 Hállangiela oahppan </em></p>
<p>Jo vuosttaš eallinjagis mánná sáhttá hállagoahtit nu ahte veadjá buvttadit jietnadatovttastumiid mat belohahkii dahje ollásit vástidit sátnejietnadeami.</p>
<p>Hállangiela ovdáneapmi geavvá lunddolaš proseassan máná giellabirra-sis. Dat máksá dan ahte máná giella ovdána dađistaga rávisolbmo giela láhkásažžan almmá erenoamáš oahpahusa haga. Máná nákca hállat dan giela, mii su birrasis gullo, ii vástit vealttakeahttá dasa maid son nákce áddet. <em type="bold">Reseptiivagiellamáhttun </em>gohčodit dan, go olmmoš ádde muhto ii máhte vel ieš buvttadit seammalágan giela go maid gullá earáin. Dat, go ieš máhttá geavahit giela, gohčoduvvo <em type="bold">produktiiva giellamáhttun </em></p>
<p>Jietnadeapmi leage dat oassenákca giellaoččodanproseassas mii vuostta-mužžan dađistaga geahnohuvvá. Dan gullá go boarráset mánát ja rávisolbmot oahpahallet ođđa giela, de dávjá jietnadeapmi ja šuokŋa iktá vuosttaš giela jietnadanvuogádaga. Dan sáhttá gullat ovdamearkka dihte dihto jietnadagaid buvttadeamis, sátneosiid amas deattuheamis ja maiddái cealkkanuohtas.</p>
<p>Hállan muđui sáhttá leat áibbas dievaslaš sihke sátneriggodaga, sojahan-hámiid ja cealkkaráhkadusaid dáfus, nu ahte ovdamearkka dihte čállimis ii fuomášivčče makkárge erohusa eatnigielaga ektui.</p>
<p>Giellaspesifihkka jietnadatvuogádaga cieggan orru álgimin jo čieža-mánnosažžan, ja leat dutkit geat oaivvildit ahte sullii jahkásažžan mánnái sáhttá leat váttis earuhit muhtin jietnadagaid mat eai geavahuvvo dan gielas maid lea oahppamin (Kent &amp; Miolo 2004: 305, 334). Gilakjani ja</p>
<p>Ahmadi (2011) čujuheaba sihke dutkamušaide, mat čájehit ahte ođđa giela jietnadeami oahppan maŋŋá go mánná lea deavdán čieža jagi ii šat geava nu njuovžilit, ja nuppi bealis ođđaset áigge dutkamušaide, mat fas čájehit ahte giellaoahppanbiras ja motivašuvdna sáhttá váikkuhit eambbo go ahki.</p>
<p>Mis eai leat vel nu olu dutkamii vuođuštuvvon dieđut das mo sámegielat mánáid giellaoččodanproseassa geavvá. Bals (2002) lea iežas váldofágabarg-gus dutkan sámegielat mánáid dássemolsunovdáneami. Son lea maiddái čállán uhcahastima birra (Bals 2005). Ijäs (2004, 2007, 2009, 2011) lea dutkan guovttegielat máná vearbasojahanproseassa ovdáneami. Son lea maŋŋá iežas dutkanbarggus maiddái guorahallan giellaoččodeaddjiahkásaš máná goallossubstantiivvaid geavaheami (Ijäs 2014). Ijäsa informántan lea nieidamánná gii lea oahppan suomagiela ja sámegiela oktanaga.</p>
<p>Dutkamat, mat leat dahkkojuvvon eará giellaservodagain, čájehit ahte giellaoččodanproseassas leat olu oktasaš bealit, beroškeahttá makkár giela mánná oahppá. Nuppe beales gielaid gaskasaš typologalaš erohusat váikkuhit giellaoččodeami proseassaide, omd. nu ahte agglutinerejeaddji gielaid morfologiija mánná oahppá jođáneappot go fusionála giela morfologiija.</p>
<p>Sámegiella heive typologalaš skálai agglutinerejeaddji ja fusionála gielaid gaskii, mii mearkkaša ahte sámegiela sániid sojaheamis leat sihke čielgasit earuheaddji sojahanmorfemat ( <em type="italic">bođi-i-met </em>) ja fušuvnnat dahje oktiisud-damat ( <em type="italic">bohte </em>). Ijäs (2011) guorahallá dáid beliid giellaoččodanproseassas, erenoamážit sámegiela fuolkegielaid, suoma- ja esttegielaid ektui, ja čájeha mo sámegiela oččodeaddji máná morfologalaš proseassat gevvet dassái go mánná lea deavdán golbma jagi. (Oppalaččat gielalaš ja gielalašvuođa ovdáneami birra gč. A. Aikio 2000: 173–192.) </p>
<p>Go rávis agis oahpahallagoahtá ođđa giela, de lea váttis jietnadit sániid riekta, go eat gula jietnadagaid erohusaid. Lea maid váttis muitit sániid, eat muitte álo ođđa sániid, eatge máhte dadjat maid háliidivččiimet. Eat ádde maid earát dadjet, daningo min mielas sii hállet nu jođánit. Mo sáhttá leat ahte mánát leat nu olu čeahpibut go rávisolbmot oahppat giela? Golmmajahkásaš hállá jo njuovžilit. Lihparmánnán juo dovdá máŋga duhát sáni, diehtá mo daid jietnadit ja mo dain ráhkadit cealkagiid. Muhto golmmajahkásačča giellamáhtu ii leat dievaslaš, go ii vel dovdda buot semantihkalaš beliid gielas: <em type="italic">Áhčči, leatgo dus divrras ruđat? </em>Ná bođii mánná jearrat áhčistis, go eadni lei buvddas biehttalan oastimis duhkorasa, go dat lei nu divrras. </p>
<p>Mánná de orru jurddašan ahte gal áhčis vedjet leat divrras ruđat maiguin oastit divrras duhkorasa. Nubbi eará ovdamearka lea go mánná dajai <em type="italic">Olu lea nohkan, atte munnje eambbo </em>. Mánná leai gullan ahte ii galggaše váldit nu olu háválassii go lei boradeamen. </p>
<p>Árvaluvvo ahte sivva manin giellaoahppan njoahcu rávis agis, lea ahte olbmo vuoigŋašat eai šat bija nu olu návccaid giellaoahppamii go vuos lea boahtán dan muddui ahte lea oahppan giela vuođđoáššiid. (Gč. Pinker 2000: 299–301.) Go daid lea oahppan, de dárbbaša návccaid oahppat olu eará deaŧalaš áššiid eallimis, earret eará ahte man oktavuođas sáhttá hállat divrras ruđaid birra ja ahte ii leat dábálaš lohkat <span type="quote">”olu lea nohkan”</span>. Rávásmuvadettiin doaŋgu ođđa giela oahppan muhto nuppe beales olmmoš šaddá čeahpit geavahit dan giela maid lea oahppan. Ii dat dattege mearkkaš ahte ii šat sáhte oahppat ođđa giela, muhto oahppan ii šat geava seamma njuovžilit go mánnán. Ja miehtá áiggehan olmmoš oahppá ođđa sániid ja dadjanvugiid iežas eatnigilliige. Skuvlaahkásaččat (ja máŋgii maiddái rávisolbmotge) ohppet sihke nuppi ja goalmmát giela bures, go fal lea vejolašvuohta ja mokta dasa. Dat bealli giellaoahppamis, mii máŋgii iktá ahte lea oahppan giela vieris giellan, lea sániid jietnadeapmi ja cealkkanuohtta. Seammás lea maid nu ahte boarráseabbon olmmoš máhttá buorebut jurddašit abstráktalaččat ja das atnit ávkki oahpahallat giela vuogádaga. Sihke sápmelaččaid giellaealáskahttimis ja vierisgielagiid sámegiela oahppamis leat olu ovdamearkkat mat duođaštit man bures lea vejolaš mánnávuođa maŋŋá oahppat ođđa giela(id) iežas eatnigiela lassin. <em type="bold">4.1 Gosdatleatbuotdatsánit? </em></p>
<p>Árvaluvvo ahte dušše gaskal 10 ja 20 % váhnemiid dajaldagain leat ovttasánat dajaldagat (O’Grady 2005: 9). Hállanrávnnjis mánná dattege darvviha sániid. Mas manná fuobmá mii lea hállanrávnnjis sátni? Mánná orru farga oahppamin omd. makkár jietnadagat sáhttet dahkat sáni. Dasa veahkehit giela musihkalaš bealit dahje šuokŋa nugo távttat, maid oasit leat stávvalat, dead-dostávval man čuvvot deattohisstávvalat. Máná jietnadeamit šaddagohtet giela láhkásažžan go jietnadaddagoahtá stávvaliid, nugo <em type="italic">ba-ba </em>ja <em type="italic">da-da </em>. </p>
<p>Árvaluvvo ahte stávvalat soitet leat dat giellaovttadagat man vuođul mánná oahppá giela fonologalaš ráhkadusa. (Gč. Kent &amp; Miolo 2004.)</p>
<p>Gaskal 8- ja 12-mánnosažžan mánná máhttigoahtá dadjat sániid, ja muhtimat máhttet jo logemađe sániid 15-mánnosažžan. Dan rájes mánná oahppá jáhkkemeahttun johtilit. 18-mánnosaš sáhttá oahppat máŋga ođđa sáni beaivái, njealjejahkásaš nuppelot sáni ja čiežajahkásaš gitta guoktelot ođđa sáni juohke beaivve (govus 2). Árvaluvvo ahte guđajahkásaš dovdá jo sullii 13 000 sáni (Pinker 2000: 145). Lea goitge deaŧalaš atnit muittus, ahte vaikke buot giellaovdáneamis lea seamma mihttomearri, de mánát eai čuovo seamma oahppobálgá eaige ovdán seamma leavttuin. Hagtvet (2005) muittuha ahte lea metodalaččat váttis meroštallat sátnemeari, ja mađe boarráset mánáin lea sáhka dađe váddáset lea oažžut čielga gova das, man olu sániid mánná máhttá. Muhtin amerihkálaš dutkamušas, mas kártejedje 1800 máná giellaoččodanproseassa, čájehuvvui ahte mánáid gaskasaš giel-laovdánanmuttuid erohusat sturro agi mielde. (Hagtvet 2005: 107.)</p>
<p>Go mánná lea hállama giellarávnnjis veadján sirret sáni, de ferte oahppat maid sátni máksá, mo dat jietnaduvvo ja mo dat sojahuvvo. Vaikko giella- oahppama ii leat álo vejolaš sirret dáid muttuid mielde, de lea goitge giella-oahppamáhttu ávkkálaš giellaovdáneami guorahallamis.</p>
<p>Jietnadatvuogádaga hálddašeapmi lea vuođđun veadjit dadjat sániid, ja dán ovdáneamis maid sáhttá oaidnit mo dát proseassa geavvá dásiid mielde.</p>
<p>Ovdal go mánná hálddaša buot jietnadagaid geavaheami rávisolbmo giellamálle mielde, de mánná geavaha iežas sátnehámiid. Omd. <em type="italic">sp </em>konsonánta-ovttastupmi sáni álggus sáhttá leat máná gielas <em type="italic">b </em>, <em type="italic">bábba </em>dan sadjái go <em type="italic">spábba </em>dahje nugo <em type="italic">bojjá </em>dan sadjái go <em type="italic">borrá </em>, mas <em type="italic">r </em>sajis geavahuvvo <em type="italic">j </em>. Ovdamearka <em type="italic">mun nanaan du niennde </em>(’mun manan du mielde’) čájeha mo badjelaš bealgoalmmát jahkásačča gielas dán oktavuođas n-jietnadat sáhttá vástidit maiddái m- ja l-jietnadaga geavaheapmái rávisolbmo gielas (Bals 2002: 57). Sámegielat mánáid dássemolsašuddama gárggiidan-proseassa dutkamis boahtá ovdan mo dássemolsašumis vuosttamužžan cigget rávisolbmo giela hápmásažžan sánit, main leat kvantitatiiva molsašumit ( <em type="italic">viessu : viesut </em>), dasto dakkárat main dássemolsumis leat kvalitehta erohusat ( <em type="italic">oažžut : oaččun </em>) ja loahpas dakkár sánit main leat konsonántaovttastumit ( <em type="italic">eadni : eatni </em>) (Bals 2002). <em type="bold">4.2 Sátnesojahanmáhttu </em></p>
<p>Mánná lea vitmat oahppat dábáleamos sojahanhámiid. Eaŋgalsgielat mánáin leat dutkit čájehan mo mánná dábálaš sojahanmálliid sáhttá muhtin áigge geavahit maiddái dakkár sániin maidda dat eai gula, omd. <em type="italic">goed </em>(’went’) ja <em type="italic">childs </em>(’children’) (O’Grady 2005: 22–27). Dárogielat mánná fas sáhttá geava hit dakkár hámiid go <em type="italic">gådde </em>(’gikk’) ja <em type="italic">gåser </em>(’gjess’) (Uri 2005: 64–67). Dáin ovdamearkkain mánná lea geavahan dábáleamos gehčosiid maiddái dakkár sániin main dat rávisolbmuid gielas eai geavahuvvo. </p>
<p>Mánná geahččala generaliseret ja nu sáhttáge muhtin áigge fáhkkestaga geavahišgoahtit dákkár <span type="quote">”imašlágan”</span> sátnehámiid ovdalgo fas fuobmá ahte ii dat daddjoge nu. Sullii golbma jagi ja golbma mánu boares sámegielat mánás, gullojedje dakkár ovttaidlogu genetiivahámit go <em type="italic">áhčiga </em>ja <em type="italic">eatniga </em>. </p>
<p>Mánná lei álgán geavahit dákkár sojahuvvon hámiid maŋŋá go lei stoahkan olu beatnagiin ja nu dávjá gullan sáni <em type="italic">beatnaga </em>, man de geavahišgođii minsttarin maiddái <em type="italic">áhčči </em>ja <em type="italic">eadni </em>-sániid sojaheamis. Dasa lassin son lei dan agis dálvet, ja danin lei maiddái gullan hámi <em type="italic">gápmaga </em>dávjá. Metagillii dahje giela gillii dákkár dáhpáhusa lohkat <em type="bold">analogiijan </em>, mii mearkkaša ahte ráhkaduvvo ođđa hápmi nuppi eará hámi minstara mielde. Dás maid lea sáhka das ahte mánná fuobmá iežas giellavásáhusaid vuođul ođđa giellanjuolggadusa(id) maid de fas oalle fargga rievdada, go fuobmá ahte dat ii doalage deaivása. </p>
<p>Ijäsa (2011) dutkamuš čájeha mo máná vearbasojahanmáhttu ovdána.</p>
<p>Golmmajahkásažžan mánná buorre muddui hálddaša sániid dássemolsa-šuddama, go leat unnán spiehkastagat juvssushámiid dahje rávis olbmo giela ektui. Diftoŋganjuolgan ii leat vuollel golmmajahkásaš máná gielas ollásit sajáiduvvan morfologalaš proseassa, ja maiddái soggevokála geavaheamis sáhttet leat spiehkastagat ovttaskas dáhpáhusain. Ijäsa dutkamušas boahtá ovdan ahte badjelaš bealli (16 sojahankategoriija) su informántta giela hápmekategoriijain dattege leat jo stáđásmuvvan nu ahte juvssushápmi geavahuvvo áidna hápmin ovdal go mánná lea deavdán golbma jagi. Eará sojahankategoriijain juvssushámiid sajis sáhttet golmmajahkásaččas ain gullostit eará hámit maid. Juvssushámiid sajáiduvvan dáhpáhuvai moatti mánu áigge, go mánná lei gaskal guokte jagi ovcci mánu ja guokte jagi oktanuppelot mánu boaris. Áidna juvssushámit, maid su informánta geavahii ovdal go lei deavdán guokte jagi, ledje hámit <em type="italic">ale </em>ja <em type="italic">ii </em>. Sátnesojaheami ovdánan-muttuid guorahallamis boahtá maid ovdan mo sámegiela dábáleamos táktatiipa, guovttestávval tákta, geavahuvvo maiddái golmmastávval juvssushámiid sajis ovdal go mánná deavdá golbma jagi. (Ijäs 2011; gč. maiddái Bals 2002.) </p>
<p>Bals (2009) čájeha mo su dutkamis viđajahkásaš, vuosttaš luohkálaš ja guokte goalmmát luohkálačča hálddašit substantiivvaid sojaheami. Váldogávnnus lea ahte mánát máhttet sojahanvuogádaga, muhto ovttaskas dáhpáhusat čájehit spiehkastagaid. Bals dutkamuš čájeha mo sátnesojaheamis muhtimin sáhttá geavvat nu ahte omd. kontrakšuvdnamáddagat šaddet jogo bárra- stávval- dahje bárahisstávvalmáttan: <em type="italic">suolu </em>-sáni sadjái boahtá <em type="italic">sullo </em>ovttaid-logu nominatiivahápmin ja <em type="italic">boazu </em>-sáni máŋggaidlogu nominatiiva sáhttá leat <em type="italic">bohccokat </em>-hámis. Dát čájeha ahte kontrakšuvdnasátnemáddagiid sojahan-minstarat eai leat vel cieggan dán ahkásaččaid gillii. Maiddái bárrastávval ja bárahisstávval substantiivvaid gaskkas leat ovdamearkkat mat čájehit ahte mánáid sátnesojahanmáttu ii leat vel buot sániid guovdu ollásit juksan rávisolbmuid giellamálle. </p>
<p>Sániid oččodeames fuobmá maiddái muhtimin mo mánná čielgasit gullá mo sátni jietnaduvvo, muhto ieš ii veaje vel jietnadit sáni riekta. Nu sáhttáge ovdamearkka dihte đ-jietnadat leat váttis vel guđajahkásažžiige. Guđa- ja njealjejahkásaš vieljaš guovttos geavaheigga dan sadjái r- ja l-jietnadagaid.</p>
<p>Guđajahkásaš sáhtii čuorvut vielljasis <em type="italic">boare deike! </em>ja nubbi sáhtii vástidit <em type="italic">inge boale! </em>Stuoraviellja lávii kommenteret unnavieljaža dadjanvuogi go son álohii dajai [l] sihke [đ] ja [r] sajis. Ieš ii orron fuobmámin ahte dajai [r] gokko earát dadje [đ]. Vai fuobmáigo muhto ieš ii máhttán dadjat seamma láhkai go gulai? Aiddo dat bođii čielgasit ovdan go 4 jagi 4-mánnosaš mánná vikkai dadjat sáni <em type="italic">širáffa </em>. Dat šattai dihto áigge dušše <em type="italic">šifára </em>ja go áhčči dajai dan seamma láhkai, de mánná lávii dadjat <span type="quote">”ii nie”</span>. </p>
<p>Mánáidgiela dutkamis namahuvvojit eará gielainge ovdamearkkat mat čájehit ahte mánná gullá ja diehtá mo galggašii jietnadit sáni, muhto ieš ii máhte vel dadjat dan seamma láhkai. (Gč. omd. O’Grady 2005: 146–147.)</p>
<p>Svonni (1993) dutkamušas boahtá ovdan makkár lei 4.–6. luohká skuvla-mánáid sátnesojahanmáhttu giellamolsašumi guovlluin Davvi-Ruoŧas 1990-logu álggus. Ledje ovdamearkka dihte stuora váilevašvuođat ohppiid duála ja plurála vearbahámiid ja konditionála hálddašeamis. Svonni konkludere iežas dutkanbohtosiid vuođul ahte ferte nannet giellageavahanvejolašvuođaid jos galgá leat vejolaš mánáide duddjot buori giellamáhtu. Eatnigielagiidda lea deaŧalaš beassat geavahit sámegiela nu olu oktavuođain go fal vejolaš jo ovdal go ollejit skuvlaahkái. Mánát geain sámegiella lea nubbin giellan berrejit beassat álgit oahppat sámegiela nu árrat go fal vejolaš ja beassat sámástit dávjá. Svonni čujuha maiddái dasa man ollu buoret daid mánáid sámegielmáhttu lea, geain sámegiella lea leamaš oahpahusgiellan, ja ávžžuha dan vuođul skuvlaoahpahusas geavahit sámegiela maiddái eará oktavuođain go dušše giellaoahpahusas. (Svonni 1993: 147–149, 180.) <em type="bold">4.3 Sátnemáhttu </em></p>
<p>Sullii guovttejahkásažžan mánná dahká stuora fuomášumi, go áddegoahtá ahte juohke diŋggas lea iežas namahus. Dán agis giella ja jurddašeapmi ovttastuvvet, giella šaddá intellektuála ja mánná jurddaša giela vehkiin. Dán ahtanuššandási dovdomearkan lea máná sátnediehtoáŋgirvuohta. Sátnerádju lassána johtilit máná iežas doaimmalašvuođain go ain jearrala mii duot ja duot lea. (Vygotskij 2001: 85.) Moattejahkásaš máná sáhttá maid gullat geardduheamen ja jitnosit dadjamin ođđa sániid maid gullá go lea nuppiin ságastallamin.</p>
<p>Birrasii golmmajahkásažžan (muhtimiin ovdal ja nuppiin maŋŋá dán agi) sátneoahppan geavvagoahtá jođánit, beanta sátnedulvin. Máná vuosttaš 100 sáni oahppamis lassánit eanaš substantiivvat ja 400 sáni rádjái fas lassániš-gohtet vearbbat dovdomassii. Dasto 700 sáni rádjái mánná dábálaččat oahppá maiddái giellaoahpalaš doaibmasániid nugo preposišuvnnaid, konjunk-šuvnnaid ja veahkkevearbbaid. Dákkár sátneoahppan lea duođaštuvvon amerihká laš ja ruoŧŧelaš mánáid sátneoahppamis ja lea jáhke hahtti ahte dat guoská maiddái eará gielaide. Giellaoahpalaš doaibma-sániid oahppan eaktuda ahte mánná vuos dovdá substantiivvaid ja vearbbaid. Giella oahpalaš sániin ii leat dakkár mearkkašupmi ahte dat čujuhivčče mange konkrehta áhtii, dahkui dahje doibmii mii livčče áicamis. Dáid sániid oahppan geavvá go mánná gullá daid geavahuvvon oahpes substantiivvaid ja vearb-baid oktavuođas. (Strömqvist 2010: 62.) Sámegielas eai leat nu olu preposišuvnnat, baicce postposišuvnnat mat maid geavahuvvojit substan-tiivvaid oktavuođas. Preposišuvnnaid ja postposišuvnnaid oktasaš namahus lea <em type="bold">adposišuvdna </em>, ja muhtin adposišuvnnat sáhttet geavahuvvot sihke post posišuvdnan ja pre posi šuvdnan. (Gč. Antonsen ja earát 2012; Ylikoski 2014.) </p>
<p>Ođđa oahppu duddjo dan ala maid olmmoš dovdá ja máht-tá ovddežis. Ovddeš dieđuid ja oahpes doahpagiid sániid vehkiin čilgejuvvojit áššiid ođđa aspeavttat. Váilevaš sátnemáhtuin ođđa áššiid šaddá váttis oahppat, go sánit leat guovddáš gaska oamit maiguin ođđa doahpagat čilgejuvvojit.</p>
<p>Maŋimus moaddelot jagi dutkanbohtosat leat čájehan ahte lea čielga okta vuohta das man olu sániid máhttá ja man bures lihkostuvvá skuvl las (Becker 1977;</p>
<p>Stanovich 1986; Anderson &amp;</p>
<p>Nagy 1991). Lea čájehuvvon ahte ohppiin geain ii leat nu nana giellamáhttu skuvlii álggedettiin, lea vejolaš rivttes oahpahanvugii-guin juksat seamma dási go earát dasa mii guoská čálakoda čoavdimii ja lohkannjuovžilvuhtii, muhto ii leat nu álki juksat seamma lohkanáddejumi dási.</p>
<p>Go nu olu oahppandoaimmain laktása giela geavaheapmái, de lea čielggas ahte oahppis gii máhttá olu sániid, leat buoret oahppanvejolašvuođat go dakkár oahppis gii gártá heaibut lohkanáddejumiin, go ii máhte doarvái sániid. Olbmo sátnemeari árvvoštallan ii leat nu álkes ášši, ja danin leatge oalle stuora erohusat árvaluvvon meriin. Graves (1986) mielde dutkamušain mat dahkkojuvvojedje ovdal 1960, sátnemearit maid vuosttašluohkkálaččat hálddašit árvaluvvojedje leat gaskal 2500 ja 26000 sáni, ja universitehta čađahan studeanttaid sátnemearrelogut árvaluvvojedje leat gaskal 19000 ja 200000 sáni. Ná stuora erohusaid duohken árvaluvvojit máŋga siva, ovdamearkka dihte ii leat álo čielggas goas lohkkojuvvojit sátnehámit ja goas dušše sátnemáddagat ja mii oaivvilduvvo sátnemáhtuin: leago sáhka aktiiva vai passiiva sátnemáhtus. (Beck &amp; McKeown 1991). Maŋit áigge dutkamiid sátnemáhtu lohkomeriin eai šat leat nu stuora erohusat, go árvvoštallamat leat dahkkojuvvon dárkilat eavttuid mielde. Anderson ja</p>
<p>Nagy (1984) leaba dutkan 3.–9. cehkiid oahppomateriálaid ja dan vuođul gávnnahan ahte 9. skuvlajagi ahkásačča sátnemearri lea gaskamearálaččat 88533 sátnebearraša. Sátnebearrašiin (eŋg. <em type="italic">wordfamily </em>) oaivvilduvvo seamma sullasaš sánit jogo hámi dáfus (omd. seammalágan derivašuvnnat ja goallossánit) dahje mearkkašumi dáfus seamma sullasaš sánit ( <em type="bold">synonymat </em>). (Sámegiela synonymat, gč. Vest 2005.) </p>
<p>Maiddái sátnemeari lassáneami árvvoštallamiin leat sullasaš váttisvuođat, mat bohtet ovdan dutkamušain, mat guorahallet man olu ođđa sániid skuvlavázzi oahppá jagis. Maiddái dáid dutkanbohtosiid gaskkas sáhttet leat oalle stuora erohusat, 1000 sánis gitta 7300 sátnái jagis. Dađistaga go dutkanmetodat leat šaddan eambbo seammaláganin, de eai leat šat nu stuora lohkomeari erohusat. 1990-logu dutkanbohtosat čájehit ahte oahppit ohppet sullii 3000 ođđa sáni jahkásaččat. Dákkár meari mielde olmmoš oahppá gávcci sáni juohke beaivvi. (Baumann &amp; Kameenui 1991; Beck &amp; McKeown 1991.)</p>
<p>Maid máksá dovdat sániid? Ii dasage leat ovttageardánis vástádus, go sátnemáhtu maid sáhttá jurddašit máŋggadássásažžan. Sáhttá lea sáhka jogo aktiivvalaš dahje passiivvalaš sátnemáhtus. Olmmoš máhttá sáni aktiivvalaččat go sáhttá geavahit dan go dárbbaša, ja passiiva sátnemáhttun lohkkojuvvo go olmmoš muitá ja máhttá sáni mearkkašumi dušše dalle go gullá dahje lohká dan. Dasa lassin sáhttá dovdat ja máhttit geavahit sáni dušše dihto muddui. Ođđa giela oahpahallamis olusiidda lea oahpes vásáhus mo sátnemáhttu ovdána dađistaga. Álggos gártá viššalit geavahit sátnegirjji oahppan dihtii ođđa sániid, maid gullá dahje lohká. Veadjá ahte ii muitte leat gullan dahje oaidnán sáni vaikko ovdalge lea ohcan dan sátnegirjjis.</p>
<p>Čuovvovaš muttus jo muitá gullan dahje oaidnán sáni muhto ii vel muitte mearkkašumi. Dasto čuovvu sáni reseptiiva dahje passiiva hálddašeapmi, mii mearkkaša ahte dovdá sáni dušše dalle go dan gullá dahje oaidná. Produktiiva dahje aktiiva hálddašanmuttu fas lea juksan go muitá ja máhttá geavahit sáni go dan dárbbaša. Dákkár oahppanproseassa čájeha man dárbbašlaš lea beassat dávjá gullat, oaidnit ja geavahit sániid.</p>
<p>Go logadettiin deaivá amas sáni, de dan mearkkašumi sáhttá ohcat sátne-girjjis. Buorre sátnegirji adnojuvvo autoritehtan mii muitala sáni rivttes mearkkašumi. Dat maid vel buoremus sátnegirji ii veaje speadjalastit, lea sániid dynámalaš aspeakta, namalassii ahte daid mearkkašupmi sáhttá sihke gáržut ja viidánit. Sánit main álggos leamaš eará mearkkašupmi, čilgejuvvojit <em type="bold">etymologalaččat </em>sániid vuođđo- dahje álgomearkkašumi ektui. </p>
<p>Sániid mearkkašumi dynámalaš iešvuođaid čájeha dat, go mearkkašumi nyánssat rivdet sániid geavaheami konteavstta vuođul. Sátnegirjji sánit čilgejit vuođđomearkkašumi(id) ja stuorát sátnegirjjit addet maid muhtin ovdamearkkaid geavaheamis, dávjá maid jorgalusain eará gillii. Erenoamážit metaforalaš geavaheapmi viiddida sániid mearkkašumi, nugo dajaldagas <em type="italic">ii das šat murrii iige báktái </em>, mii sáhttá geavhuvvot go olmmoš gáržžohallá iige šat oainne molssaeavttuid. </p>
<p>Guovtte- ja máŋggagielat biras maid váikkuha sániid mearkkašumiid rievdamii. Dálá gielas gullá dávjá <em type="italic">veardidit </em>geavahuvvomin dárogiela <em type="italic">vurdere </em>-vearbba mearkkašumis, ja suomagiela <em type="italic">tarkoittaa </em>-vearba orru viiddidan sámegiela <em type="italic">oaivvildit </em>-vearbba mearkkašumi, nu ahte subjeaktan ii dárbbaš leat šat dušše olmmoš. Ovddeš giela <em type="italic">ságat </em>leat dálá gillii <em type="italic">ođđasat </em>dárogiela <em type="italic">nyheter </em>ja suomagiela <em type="italic">uutiset </em>mielde. Dákkár rievdamat leat sihke dakkárat mat leat geavvan dihtomielalaččat sátneráhkademiid vuođul, ja dakkárat mat leat man nu sivas cieggagoahtán guovttegielagiid sámegillii. </p>
<p>Dákkár giellarievdamiidda lea skuvlla giellaoahpahusas ja giellageava-heamis váikkuhanvejolašvuohta. Dasa veahkeha oahpaheaddji komparatiiva giellamáhtu nu ahte sáhttá buohtastahttit sámegiela ja riikkagiela, ja dan vuođul dárbbu mielde fuomášuhttit árbevirolaš ja ođđa dadjanvugiid erohusaid. Almmá dákkár diđolašvuođa haga sáhttá ravddamus dáhpáhusain geavvat nu ahte sámegiella rievdá dárogiellan dahje suomagiellan mas geavahuvvojit sámegiel sánit, ovdamearkka dihte go gullo daddjomin njoarosteami oktavuođas “ <em type="italic">bálkestit suohpana </em>”, de dat lea seamma málle mielde go dárogillii <em type="italic">kaste lasso </em>ja suomagillii <em type="italic">heittää suopunkia </em>. Muhto dat gii bálkesta suohpana ii šat sáhte njoarostit. </p>
<p>Ođđa giela oahpahallamis sátnemáhttu mearkkaša ahte dovdá ja veadjá muittus viežžat sániid. Dutkosiin main leat guorahallan guovttegielagiid sátneoahppama árvaluvvojit čuovvovaš sátnemáhttokriterat: 1) máhttu jietnadit ja čállit sátnehámiid, 2) dovdat sáni mearkkašumi(id), 3) dovdat sáni sátneluohká ja syntávssalaš ráddjehusaid, 4) dovdat makkár oktavuođain ja maiguin eará sániiguin sátni geavahuvvo, 5) dovdat sáni leksikála ja doabalaš assosiašuvnnaid, mat eai gula sáni denotašuvdnii, 6) diehtit man dábálaš sátni lea geavahusas, man formála dat lea ja makkár oktavuođas dan sáhttá geavahit. (Jarvis 2009: 100.)</p>
<p>Mii guoská sátnemáhtu mearkkašupmái lohkanáddejumi ektui, de leat dutkanbohtosat oalle ovttaláganat: buorre lohkanáddejupmi eaktuda buorre sátnemáhtu dan mearkkašumis ahte dovdá olu sániid ja máhttá geavahit daid.</p>
<p>Sátnemáhtu ja lohkanáddejumi oktavuohta orru oalle čavga maiddái dan mearkkašumis ahte das lea guhkesáigge váikkuhus. Jos mánáidgárdeahkásaš máhttá unnán sániid, de dan vuođul sáhttá vuohttit lohkanáddejumi váttisvuođaid ain máŋga jagi maŋŋá go skuvlii lea álgán. White ja earáid (1990) dutkamuš čájeha ahte daid ohppiid váttisvuođat, geain ii leat nu buorre sátnemáhttu, dušše sturrot maŋŋelis skuvlamannolaga áigge daid ohppiid ektui geain lei álggu rájes nanu sátnemáhttu.</p>
<p>Skuvlaahkásaččaid sániid oahppamis, seamma go giellaoččodeaddji ahkásaččaid oahppamisge, sáhttet leat oalle stuora erohusat. Vaikko leage čájehuvvon ahte oahppit sáhttet oahppat 3000 sáni ja vel eambboge jahká-saččat, de leat maid oahppit geaid sátnemáhttu ovdána mealgat njoazibut.</p>
<p>Dákkár erohusaid kártemat leat dahkkojuvvon sierralágan sosioekonomalaš oahppijoavkkuid gaskkas. Čájehuvvui ahte leat erohusat sierralágan sátne-joavkkuid áddejumi ektui. Buot oahppijoavkkut dovde unnimusat 96 % dávjá geavahuvvon sániid. Guovtti vuolit sosioekonomalaš dási ohppiin dovde 82 % ja 85 % beanta dávjá geavahuvvon sániid, ja bajit sosioekonomalaš dási ohppiin 91 % dovde daid seamma sániid. Stuorámus erohus lei hárve geavahuvvon sániid ektui, man gorri lei vuolit sosioekonomalaš dási skuvl-lain 61 % ja 65 % bajit dási 79 % ektui. (White ja earát 1990; gč. maiddái</p>
<p>Pan ja earát 2005.) Oppalaččat dákkár bohtosat leat nu dulkomis ahte ohppiin, geaid sátnemáhttu vástida skuvlagirjjiid sátnegeavaheapmái, lea álkit áddet sániid go dain ohppiin geaidda skuvlagirjesánit leat apmasat. 10–12 jahkásaččaid lohkanáddejumi dutkan lea čájehan ahte dain ohppiin, geain ledje oahppanváttisvuođat, ii lean nu buorre sátnemáhttu go ohppiin geain eai lean oahppanváttisvuođat. (White ja earát 1990; Simmons &amp;</p>
<p>Kameenui 1990.) Danin nana sátnevuorkká duddjon lea nu deaŧalaš jo giellaoččodeaddji agi rájes.</p>
<p>Vaikko dás deattuhuvvo sátnemáhtu mearkkašupmi oahppanvejolašvuođaide, de das lea maid stuora váikkuhus dasa mo mánná sáhttá ovttastallat earáiguin iežas eatnigillii maiddái stoahkamis ja iežas identitehta duddjomis. Ohppiid sátnevuorkáerohusat árvaluvvojit laktásit oppalaš giellaoahppannávccaide.</p>
<p>Sáhttá leat oktavuohta das, man olu sániid máhttá ja man bures máhttá oppalaš giellanjuolggadusaid. Danin evttohuvvo ahte oahppit geain leat dákkár váttisvuođat, beasašedje oahppat ođđa sániid oanehis ja čielga definišuvnnaiguin ovdal go lohket teavstta. Easkka dalle vedjet sii buorebut ieža logadettiin konteavstta vehkiin duddjot buoret sátneáddejumi. (Rinehart ja earát 1986.) Sámegillii čállojuvvon dahje jorgaluvvon oahppogirjjiin leat dávjá ollu ođđa sánit. Jos leat dakkár ođđa sánit mat eai čilgejuvvo teavsttas, de daid ferte čilget ovdal go bargagoahtá teavsttain. Oahppogirjji čálli berre danin ráhkadit sátnelisttu mas ođđa sánit čilgejuvvojit nu ahte lohkkiide šaddá álkit áddet teavstta, ja nu lohkamiin, čállimiin ja fágalaš ságastallamiin beassat duddjot nanu sátnemáhtu.</p>
<p>Sátnevuorkká duddjon lea čielgasit muitinášši. Ođđa sániid oahppanproseas-sas sáhttet leat veahkkin semantihkalaš kategoriseremat dainna lágiin ahte oahppi nákce ovttastahttit ođđa sániid oahpes sániide oktasaš mearkkašumi sárgosiid vehkiin, nugo omd. ahte <em type="italic">rukses </em>gullá ivdnesániide ja <em type="italic">gievdni </em>lihttesániide. Muitoveahkkin sáhttet leat maid oktasaš fonemalaš sárgosat nugo omd. minimála bárain <em type="italic">jorrat </em>, <em type="italic">borrat </em>ja <em type="italic">sorrat </em>ja struktuvrralaččat oktasaš sárgosat nugo omd. suorggádusain <em type="italic">borahit </em>, <em type="italic">jugahit </em>ja <em type="italic">barggahit </em>. <em type="bold">4.4 Mo oahppat sániid? </em></p>
<p>Sániid oahppamii leat árvaluvvon guokte váldooahppanvuogi: jogo čilgejumi vehkiin, mas rávisolmmoš čájeha dahje čujuha refereantta ja sáni oktavuhtii, dahje eahpenjuolgga vugiin, mas mánná gullá sáni dakkár oktavuođas ahte lea vejolaš árvidit mearkkašumi. Sáni rivttes mearkkašumi árvádallama veahkeha dat man dávjá gullá sáni, man konkrehta mearkkašumis lea sáhka, man olu veahki oažžu konteavsttas ja man deaŧalaš sáni mearkkašupmi lea olles teakstaoasi sisdoalu áddemii. (Sternberg 1987.)</p>
<p>Guovtti vuosttaš eallinjagi mánná oahppá álkimusat, go beassá ovttastal-lat ja oassálastit earáid ságastallamii. Dán agis ii oro tv-prográmmaid čuovvumis nu stuora váikkuhus ođđa sániid oahppamii (Nelson 1973).</p>
<p>Maŋit áigge dutkanbohtosat čujuhit maiddái dán ahkásaččaid váttisvuođaide veadjit ovttastahttit guovtteolat gova golmmaolat duohtadiliin. Maiddái šearbmagovaid jođánis čájeheapmi dahká vuollil guovttejahkásažžii váttisin áddet dan maid oaidná. Bargomuitu, dahje dat oanehisáigge muitu maid dárbbaša veadjit dulkot persepšuvdna- ja giellaimpulssaid, veadjá leat okta sivva dán váttisvuhtii. Árvaluvvo ahte bargomuitu ii leat vuollái bealgoalmmátjahkásaččas vel doarvái buorre nákcet dulkot sihke giela, govaid ja musihka mat dávjá buot bohtet oktan rávdnjin. Orru čájeheamen ahte easkka go lea juksan dihto giellaáddenmuttu, de televišuvdnage sáhttá leat giellaoahppama gaskaoapmin. (Krcmar ja earát 2007.) Máná giellaoččodeami dutkamis čájehuvvo mo 3–5 jahkásaččat gal jo nákcejit oahppat ođđa sániid tv-prográmmaid vehkiin (Rice &amp; Woodsmall 1988).</p>
<p>Dát čájeha ahte go mánná lea juksan skuvlaagi, de sátneoahppan sáhttá geavvat sihke njuolgga ja eahpenjuolgga vugiin.</p>
<p>Oahpes sániid mearkkašumi mii fáhtet dakkaviđe. Amas sániid mearkkašupmi ferte čilgejuvvot dakkár sániiguin maid mii dovdat. Ođđa sániid sáhttit čilget definišuvnnaiguin dahje eahpenjuolgga vugiin go geavahit daid dakkár oktavuođain main oahpes sániid vuođul čielgá ođđa sáni mearkkašupmi.</p>
<p>Ná ođđa sániid oahppan geavvá oahpes sániid vehkiin, jogo čilgehusain dahje čuvgejeaddji giellageavahemiin.</p>
<p>Ii dušše ođđa sániid oahppan, muhto oahppan oppalohkái, duddjo dan ala maid olmmoš dovdá ja máhttá. Oahpes doahpagiid ovttastahttin ođđa vugiid mielde dahká vejolažžan áddet ja ieš maid hábmet ođđa doahpagiid.</p>
<p>Oahppan mii geavvá giela vehkiin eaktuda ahte lea buorre sátnemáhttu ja oppalaš giellamáhttu. Váilevaš sátne- ja giellamáhtuin oahppis eai leat doarvái buorit reaiddut veadjit áddet ođđa doahpagiid.</p>
<p>Skuvlagiela (gč. kap. 7) ođđa doahpagiid oahpaheamis berre oahpaheaddji erenoamážit álgoskuvlajagiid bargat systemáhtalaččat nu ahte ovddalgihtii čilge oahppogirjeteavstta ođđa sániid. Ii sáhte álohii vuordit ahte konteaksta veahkeha áddet mas lea sáhka, ja jos oahppi vásiha teavstta váttisin, de sáhttá lohkanmotivašuvdna nohkat dasa. Iige leat doarvái dušše lohkama oktavuođas beassat oahppat maid ođđa sánit mákset, muhto ferte beassat ieš hárjehallat geavahit daid skuvlabargguid oktavuođas.</p>
<p>Sániid oahppá sániid vehkiin. Juohke sátni dábálaččat geavahuvvo olu eará sániid oktavuođas ja nu oažžuge olmmoš čielgaset gova sáni sisdoalus. <em type="italic">sátni </em>-sáni mearkkašumiid erohusat bohtet ovdan sierra vearbbaid oktavuođas: oahppat sániid , sánis doallat , sáni vuollái šaddat , munnje bođii sátni boahtit farggabidjat sáni lasihit sániid merkiidoallat doallat máná gieđasristii doallat doallat sártnidálu doallat doallat buhtisingal dat dál doallá sisttis doallat , sánis doallatgákti doallá doalai mus bálkká doallá nu almmájin iežasmiiba su diehtimis doallá joga doallá doallá heajos siivvuid </p>
<p>Konteaksta ii álohii veahket min fáhtet sáni sisdoalu ollislaččat, muhto goitge dan mađe ahte veadjit áddet maid gullat dahje lohkat. Olmmoš gii ovdamearkka dihte ii dovdda <em type="italic">goadjin </em>-sáni veadjá gullan dan dákkár oktavuođas: <em type="italic">dat manai bivdit dan goadjima. </em>Cealkaga vuođul árvida ahte goadjin ferte leat man nu lágan ealli go dan lea mannan bivdit. Čuovvovaš cealkka <em type="italic">Dohppii oaggunstákku ja hoigadii fatnasa fávlái </em>, nanne čuovvovaš árvádusa, ahte goadjin ferte leat makkár nu guolli. Dán konteavstta vuođul sáhtášii jo čilget mii <em type="italic">goadjin </em>lea vaikke čilgehus ii leatge dievaslaš, daningo ii muital makkár guolis lea sáhka. Jos de dasto boahtá diehtit ahte lei sáhka luossabivddus, de árvida jo ahte goadjin lea muhtinlágan luossa. Dákkár oahppanvejolašvuohta eaktuda ahte dovdá eanaš oasi dain eará sániin maid oktavuođas gullá dakkár sáni maid ii dovdda. Dán vuogi mielde veadjá mannat guhká ovdal go oahppá sáni ollislaš sisdoalu, jos ii beasa geas nu jearrat dahje sátnegirjji geavahit. <em type="bold">4.5 Sátnemáhttu ja doabaipmárdus </em></p>
<p>Skuvlaoahpahusas deattuhuvvo doabaipmárdus. Mii dat doaba dasto lea?</p>
<p>Sáhttá leat ávkkálaš guorahallat dán gažaldaga daningo árgabeaigielas orru máŋgii <em type="italic">doaba </em>, <em type="italic">tearbma </em>ja <em type="italic">sátni </em>geavahuvvomin seamma mearkkašumis. </p>
<p>Doaba lea abstrakšuvdna mii govviduvvo sániin dahje sániiguin. Oktageardá-nit sáhtášii dadjat ahte sátni lea gielalaš hápmi, dat maid gullá dahje oaidná.</p>
<p>Doahpaga ii sáhte gullat iige oaidnit. Dat lea sáni sisdoallu, dat manin dahje makkárin sáni mearkkašumi ádde. Álggos mánná sáhttá áddet sáni sisdoalu hui oppalaččat, nu ahte omd. <em type="italic">beana </em>sáhttá geavahuvvot maiddái <em type="italic">bussá </em>mearkkašumis. Sullii bealgoalmmátjahkásažžan mánná ádde doahpagiid bálddalas doaban, omd. <em type="italic">ealli </em>, <em type="italic">beana </em>, <em type="italic">horti </em>ja <em type="italic">Ránne </em>. Doabavuogádaga ordnašuvvan badje- ja vuolledoaban lea guhkesáigge proseassa, mii álgá 3–4 jahkásažžan ja ovdána dađistaga skuvlamannolaga áigge. Gitta nuppelot jahkásažžan geavvá kategoriseren dávjá dušše konkrehta vásáhusaid vuođul, muhto dan maŋŋá nákcegoahtá mánná jurddašit rávis olbmo vuogi mielde. </p>
<p>Dat máksá ahte veadjigoahtá čoavdit abstrákta ja hypotehtalaš čuolmmaid almmá geavatlaš vásáhusaid haga. (von Tetzchner 2005: 171‒175, 233‒260.)</p>
<p>Doabavuogádagaid oahppan ovdána kognitiiva dásiid ovdáneami mielde, ja doabaoahppanproseassas sáhttá oaidnit sierra osiid. Vuos ferte nákcet abstraheret nu ahte váldá vuhtii dušše oktasaš sárgosiid, omd. ahte <em type="italic">biila </em>lea dakkár mas lea mohtor, njeallje juvlla jna. Ferte maid máhttit oktasaš sárgosiid namahusaid. Dasto lea maid deaŧalaš máhttit earuhit mii gullá ja mii ii gula doahpagii. Ja de ferte vel nákcet dán oktasaš sárgosiid máhtu heivehit ođđa dáhpáhusaide. Dát oasit doabaoahppanproseassas dahket vejolažžan earuhit doahpagiid, omd. diehtit ja sáhttit maiddái muitalit mii earuha biilla tráktoris, omd. olgguldas hápmi, maŋŋejuvllaid sturrodat ja geavaheapmi. (Imsen 2014: 93‒95.) </p>
<p>Seamma doahpagii leat gielain sierralágan sánit (govva 5). Sánit <em type="italic">násti </em>, <em type="italic">stjerne </em>, <em type="italic">star </em>ja <em type="italic">tähti </em>govvidit seamma doahpaga davvisámegillii, dárogillii, eaŋgalsgillii ja suomagillii. Muhtimin fas seammalágan sánit (homonymat) govvidit sierralágan doahpagiid, ovdamearkka dihte sáhttá oahpahead-dji ja rievssatbivdi jurddašit sierra ášši go gullaba sáni <em type="italic">giella </em>. Nu sáhttet maid sátnehámis <em type="italic">vuoja </em>leat moadde mearkkašumi. Go hállat doahpagis, de lea sáhka sisdoalus ja áddejumis ja sániin fas oaivvilduvvo doahpaga namahus, dan gielalaš manifestašuvdna dahje mearka. Muhtimin sáhttit dovdat dihto sáni muhto eat dovdda dahje muitte doahpaga maid dat govvida (oalle dábálaš go lea oahpahallamin vieris giela) dahje ahte eat dovdda sáni dievaslaš doabasisdoalu (vrd. ovdalis namahuvvon <em type="italic">goadjin </em>-sáni). Nuppe háve fas sáhttá leat váttis muitit dahje gávdnat sáni, vaikko diehtá maid áiggošii dadjat: olmmoš diehtá maid jurddaša muhto ii nákce dan hohppui gárvvohit iežas jurdagiid sátnin dahje giellan. </p>
<p>Sámegiela sátni <em type="italic">doaba </em>(vrd. <em type="italic">doahput </em>ja <em type="italic">dohppet </em>) vástida suomagiela <em type="italic">käsite </em>ja dárogiela <em type="italic">begrep </em>(ruoŧagillii <em type="italic">begrepp </em>) sániide, main lea seamma mearkkašupmi (doabasisdoallu). Go dán oktasaš doahpagii galggai vuosttaš geardde sohppojuvvot sámegiel sátni, de árvaluvvui <em type="italic">doaba </em>-sáni lassin maiddái <em type="italic">áddejupmi </em>(Geavu sátnelistu 19731), mii maid čielgasit govvida mentálalaš sisdoalu. Maiddái suomagillii ja dárogillii doahpagii vástideaddji sániid vearbahámit geavahuvvojit <em type="italic">áddet </em>ja <em type="italic">ipmirdit </em>vearbbaid synonyman: <em type="italic">ymmärtää </em>ja <em type="italic">käsittää </em>, <em type="italic">forstå </em>ja <em type="italic">begripe </em>. Sátnegirjjiin gávdno maiddái <em type="italic">fáhtehus </em>seamma mearkkašumis go doaba. </p>
<p>Doabaáddejupmi boahtá álggos njuolgga vásáhusain, das maid mánná ovda-mearkka dihte oaidná dahje dovdá. Easkka maŋŋá veadjá duddjot doaba-ipmárdusa eambbo abstrákta vuogi mielde, nugo čilgehusaid, válddahallamiid, govvidemiid ja definišuvnnaid vuođul. Nu sáhttáge dadjat ahte go mánná beassá ollu vásihit, de dat nanne doabaduddjojumi, ja ná oahppan geavvá máná iežas vásáhusaid vuođul. Dát guoská maiddái gielalaš vásáhusaide nugo muitalusaide, máidnasiidda ja teakstalohkamii maid beassá vásihit ruovttus dahje mánáidgárddis. Dákkár doaimmat addet ođđa vásáhusaid ja nannejit jurddašan- ja govahallannávccaid. Danin dákkár dilálašvuođaide lea maid deaŧalaš várret áiggi mánáidgárddi beaivválaš doaimmain.</p>
<p>Vuođđodoahpagat nugo omd. hámit, ivnnit, sturrodagat, stellelmasat, mearit ja hálttit dahket dego muhtinlágan geađgejuolggi viidáset doabaduddjomii ja oahppamii. Dáid doahpagiid oahpaheapmi ja sajáiduhttin sáhttá geavvat máŋggalágan praktihkalaš hárjehusaid vuođul maid birra maiddái sága-stallojuvvo. Aiddo ságastallan leage erenoamáš deaŧalaš vai mánná nákce gielalaččat čilget vuođđoiešvuođaid ja -relašuvnnaid. Ná leage gielas hui guovddáš sadji doabaáddejumi duddjomis.</p>
<p>Namuhuvvon vuođđodoahpagat geavahuvvojit máŋggalágan kategori-seremii ja danin daid lea vuogas beassat oahppat nu árrat go vejolaš. Dákkár sániid ja daiguin govviduvvon doahpagiid sáhttá oahppat árgabeaidilis, muhto mánáidgárddi ja skuvlla doaimmain lea dat ovdamunni ahte sáhttá pedagogalaš vugiiguin erenoamážit fokuseret sátne- ja doabaoahpahusa nu ahte cigget millii ja nu šaddet oassin aktiiva giellamáhtus. Oassi dákkár vuođđokategoriseremiid sániin leat dakkárat, maid oahppamii sáhttá geavahit <em type="bold">antonymaid </em>dahje vuostálasvuođaid govvideaddji sániid nugo omd. <em type="italic">lossat – geahpas, boaris – nuorra, stuoris – unni, bajás – vulos, guhkki – oanehaš, olu – unnán </em>. Muhtin kategoriseremiid nugo hámi ja stellelmasa govvideaddji sániid ferte čilgehusaid lassin beassat oahppat maiddái aktiivvalaš giel-lageavaheamis. Ná lea vejolaš darvvihit millii goas geavahit dakkár sániid go omd. <em type="italic">assái, gassat, buoidi; veallut, gilgut, láskut; botnjut, vitnjut, doarrás </em>. Erenoamážit mánáide geain ii leat vejolaš ruovttubirrasis beassat gullat dákkár sániid geavaheami, lea deaŧalaš mánáidgárddis ja skuvllas beassat oahppat ja hárjánit geavahit daid. </p>
<p>Sátnemáhttu ja doabaipmárdus leat buori giellamáhtu guovddáš elemeanttat ja seammás dat leat maid buori oahppanvejolašvuođa eaktun. Oassi árga-beaigiela sániin leat dakkárat, maidda skuvlagielas bohtet lassimearkkašumit go geavahuvvojit fágagiellan. Ovdamearkka dihte viidána <em type="italic">idja </em>- ja <em type="italic">beaivi </em>-sániid doabasisdoallu go skuvllas oahppá mo jándora áiggit áddejuvvojit eanaspáppa jorrama ektui (govva 6). Matematihkkaoahpahus buktá ođđa beliid <em type="italic">lossat </em>- ja <em type="italic">geahpas </em>-doahpagiidda, go oahppá makkár oktavuohta dain lea deaddomihtuid ektui. Maiddái <em type="italic">čiehka </em>- ja <em type="italic">nurki </em>-sániid mearkkašumit ožžot ođđa nyánssaid go beassá oahppat daid geavahusa geometriija oktavuođas. </p>
<p>Ná viidánit árgabeaidoahpagat oahppodoaban mat šaddet vuođđun skuvla-fágaid teorehtalaš guorahallamiidda. Maiddái dákkár doabaipmárdusa nannema ja vástideaddji fágatearpmaid cieggadeami várás fertejit oahppit beassat sihke lohkat, čállit ja ovdanbuktit. Oahppodiimmuid áigge gažaldagat, čilgehusat ja ságastallamat nannejit sihke doabaáddejumi ja fágamáhtu.</p>
<p>Seammás dákkár giellageavaheapmi nanne oahppi giellamáhtu nu ahte sáhttá čilget ja ovdanbuktit áššiid árgabeaigiela lassin maiddái skuvlagillii. <em type="bold">4.6 Doabaipmárdusa nannen </em></p>
<p>Doabaipmárdusa nannemiin oaivvilduvvo ovdáneapmi mas mánná oažžu čielgaset gova das maid sátni máksá ja masa dat čujuha. Muhtimin dát gohčoduvvo maiddái semantihkalaš ovdáneapmin. Sullii jahkásažžan mánná álgá geavahit sániid ja čuovvovaš jagi áigge mánná namuhišgoahtá olu dakkáriid maid vásiha iežas birrasis, ja nu sátnerádju lassána dađe mielde. </p>
<p>Oahpahusas, iige dušše giellaoahpahusas, lea deaŧalaš bargat doabaádde-jumi nannemiin vai sihke oahppan ja gulahallan lihkostuvašii nu bures go fal vejolaš. Danin lea nu deaŧalaš ságastallat sániid mearkkašumi dahje sisdoalu birra vai ohppiide ii báze eahpečielggasin mii sániin oaivvil-duvvo. Dát guoská erenoamážit sániide mat govvidit abstrákta ja teorehtalaš áššiid. Dakkár sániid gávdná maiddái áppesgirjjiin, nugo omd. <em type="italic">áigodat, almmuhus, álgu, árvádus, dearvvašvuohta, diehtu, dáhpi, dieđáhus, diida, doaibma, gomuvuohta, heahti, jođádat, sáhka </em>. Go áppesgirjjiid nomenat leat eanaš dakkárat mat govvidit konkrehta diŋggaid, maid sisdoallu máŋgii čilgejuvvo maiddái govaiguin, de lea deaŧalaš ahte oahpaheaddji láidesta ságastallamii mas oahppit besset hárjánit ságastallat dakkár sániid birra maid sisdoalu sáhttá leat váttis čilget govaiguin. Erenoamážit go áigu vearbbaid, adjektiivvaid ja advearbbaid sisdoalu čilget, de dan ferte dahkat oahpes </p>
<p>Govva 6. Idja ja beaivi. sániid vehkiin. Dáid sátneluohkáid sániid mearkkašumiid čilgemis lea dávjá sáhka máŋggalágan proseassain, doaimmain, diliin, dovdduin, iešvuođain, gaskavuođain, meriin ja vugiin maid lea váttis čilget giela haga. Danin ferte beassat ságastallat daid doahpagiid birra maid dát sánit govvidit, ja dákkár ságastallama ulbmil lea duddjot konteavstta man vehkiin buorebut sáhttá áddet doabasisdoalu. Go ná beassá ovttas earáiguin ságastallat, de aktiviserejuvvo áššái guoski relevánta sátnerádju ja čilgedettiin beassá maiddái máŋgii geavahit sihke sániid vuostálas báraid ja sullasaš sániid.</p>
<p>Sátneságastallamat leat buorit giellahárjehusat, go gártá oahpes sániiguin čilget amas ja váddáset sániid sisdoalu. Bajit cehkiin dákkár sániid mearri dađistaga lassána oahppogirjjiid teavsttain, ja nu šaddáge maiddái stuorát dárbu beassat ságastallat ja maiddái čállit oahppofáttáid birra, nu ahte fágagiela sánit ja dadjanvuogit šattašedje oassin oahppi aktiivvalaš giella-máhtus. Aiddo dákkár aktiivvalaš giellamáhttu dárbbašuvvo bajit dásiin go gáibiduvvo ahte máhttá skuvlafágaid fáttáid guorahallat ja čilget sihke njálmmálaččat ja čálalaččat. Ja dan šaddá dađistaga váddásat nákcet dahkat albma láhkai bajit dásiin, jos ii beasa beaivválaččat skuvllas hárjehallat skuvlagiela aktiivvalaš geavaheaddjin.</p>
<p>Oahpaheaddji rolla ii oaččo leat dušše fáktadieđuid ja máhtu gaskkusteaddjin.</p>
<p>Sus vurdojuvvo máhttu čađahit oahpahusságastallama mii láidesta ohppiid maiddái iežaset fuomášumiid ja beroštumiid vuođul ságastallamii mii dud-djo oahpu. Buorre oahpahusságastallan lea dakkár mii doalvu áddejumi ovddos guvlui ja seammás dat lea maiddái buorre giellahárjehallan. Kosonen (2006) muittuha ahte didaktihkas lea dábálaš earuhit oahpahusvugiid main geavvá oahpahusságastallan dakkáriin main oahpaheaddji doaibmá dušše gažadeaddjin. Albma oahpahusságastallamis oahpaheaddji guldala maid oahppi dadjá ja dađe mielde son de rávve, movttiidahttá ja čilge.</p>
<p>Vygotskij (2001) oaivvilda ahte doabaáddejupmi ja giellaovdáneapmi leat álggu rájes guokte sierra ášši. Dađistaga váikkuhišgoahtá giella máná doabaáddejupmái ja jurddašeapmi gielaiduvvagoahtá. Semantihkalaš ovdá-neapmi geavvá dan láhkai ahte sáni hámi ja sisdoalu oktavuohta dađistaga nanusmuvvá. Vygotskij mielde lea jurdaga ja sániid oktavuohta proseassa mii jođaša ovddos maŋás jurdagis sátnái ja sánis jurdagii. Su oaivila mielde lea jurdaga ja sáni oktavuohta nu čavga ahte jurdda ii dušše govviduvvo sániiguin, muhto dat lea maiddái čatnasan sániide. Vygotskij deattuha máná vejolaš ahtanuššandási vuhtii váldima ja čájeha mo rávisolmmoš dan vuođul sáhttá láidestit ja oahpistit máná doabaáddejupmái maid ii okto veajášii juksat. Su vuođđojurdda lea ahte doahpagiid oahppan lea oktasašbarggu duohken mas rávisolmmoš lea sáhkalágaid mánáin ja fuomášuhttá mánnái dakkár beliid maid mánná okto ii vel nákce fuobmát ja áddet. Bruner (2006) govvida dákkár dili dego rávisolmmoš livččii ovtta láhkai luoikamin mánnái rávisolbmo diđolašvuođa nu ahte mánná veadjá ieš duddjot doabaipmárdusa.</p>
<p>Dákkár ságastallamat čájehit ahte giella ii dušše gaskkus muhto maiddái hábme máhtu dahje máilmmi <span type="quote">”duohtavuođa”</span>. Oassi dán duohtavuođas lea dat perspektiiva ja miellaguoddu mainna giella ovdanbuktá máhtu ja reflekšuvnna.</p>
<p>Danin lea oahpahusa giella maiddái kultuvrra duddjojeaddji giella iige dušše gaskaoapmi mainna háhká ja geavaha máhtu. (Bruner 2006: 89.)</p>
<p>Sániiguin govviduvvojit kultuvrra doahpagat. Etnolingvistihkas sánit adnojuvvojit dakkárin mat klassifiserejit sosiála vásáhusaid ja mat čájehit kultuvrra erenoamášvuođaid. Sánit čájehit makkár klassifiseremiin ja kategoriseremiin lea nu guovddáš sadji ahte daid várás leat iežaset sánit.</p>
<p>Fuolkevuođa sánit, boazodoallosánit, guollebivdosánit ja eatnamiid nama-husat leat dušše muhtin ovdamearkkat kulturihtagiin maid sániid semantihkka čájeha mii adnojuvvo nu deaŧalažžan ahte lea ožžon namahusa. Sánit lea ná oassin stuorát doabavuogádagas ja daid kulturspesifihkka beliid fuobmá máŋgii go gártá buohtastahttit nuppiin eará gielain, ovdamearkka dihte go lea jorgaleamen dahje dulkomin nuppi gillii. Go galgá ovdamearkka dihte jorgalit dárogiela <em type="italic">halv </em>dahje suomagiela <em type="italic">puoli </em>, de gártá konteavstta vehkiin sámegillii válljet jogo <em type="italic">bealli </em>- dahje <em type="italic">lahkki </em>-sáni. <em type="bold">4.7 Cealkkamáhttu </em></p>
<p>Eanaš mánát máhttigohtet dadjat cealkagiid gaskal beannot- ja guovtte-jahkásažžan, go aktiiva sátnemearri lea sullii 50 sáni. Álggos leat oanehis guovttesánat cealkagat, dađistaga veaháš guhkit telegrámmahámat cealka-gat main sáhttá váilut verbála. Dán cealkkahábmenmuttu sáhttá gohčodit guovttesánat muddun. Golmmajahkásažžan máná cealkkaráhkadusmáhttu lea jo buori muttus ja njealje–viđa jahkásažžan mánná lea jo oahppan eatnigiela vuođđostruktuvrraid. Go jurddaša ovdáneami dakkárin mii álgá ovttaskas sániin ja ovdána dađistaga sániid ovttastahttimiin cealkkan, de lea deaŧalaš atnit muittus ahte mii dainna oaivvildit cealkaga ráhkadussan.</p>
<p>Máná ovttasánat dajaldagain sáhttá leat cealkagiid mearkkašupmi, nu ahte omd. <span type="quote">”bábba”</span> sáhttá mearkkašit <em type="italic">do lea spábba </em>dahje <em type="italic">atte munnje spáppa </em>. </p>
<p>Cealkkahábmen ovdána oktanaga johtilis sátneoahppamiin. Lea dábálaš rehkenastit ahte viđajahkásaš máhttá sullii 10 000 sáni ja ahte gaskal guovtti ja viđa jagi mánná oahppá sullii logi ođđa sáni beaivái (Uri 2005: 61). <em type="bold">4.8 Cealkkaovdáneapmi </em></p>
<p>Vuollái golmmajahkásaš sámegielat mánáid giellaoahppama cealkkaovdánan-proseassa ii leat dutkojuvvon ja danin mis ain váilot giellaspesifihkka dieđut dán fáttás. Bals (2002) masterbarggus, mii lea dássemolsuma ovdáneami birra, leat maiddái muhtin cealkkaovdamearkka mat čájehit su informánt-taid cealkkaráhkadusaid. Ijäs (2004: 119) guorahallá guovttegielat máná sátneoččodanovdáneami dan rájes go mánná lei 13 mánu boaris ja dassái go lei jagi ja gávccimánnosaš. Dán áigodagas mánná vuos geavahii ovttaskas sániid ja dasto daid vuođul ráhkadii guovtti ja golmma sáni dajaldagaid.</p>
<p>Ijäs (2007a: 108) barggus, mas guorahallá ovda- ja árramorfologiija, leat maid moadde ovdamearkka guovttesánat cealkagiin. Ruotsala (2012) lea masterbarggustis dutkan badjelaš golmmajahkásaš sámi-suoma guovtte-gielat máná muitalancealkagiid. Su dutkanbarggu informánta geavahii eanaš transitiivacealkkatiippa ja veardidanmateriála mánáid gielas fas lei intransitiivacealkkatiipa dábáleamos. Badjelaš golmmajahkásačča cealkka-tiippaid sátneortnet lea buorre muddui seammalágan go ollesobmuid gielas, maiddái govvidan-, eksistentiála- ja habitiivacealkkatiippat.</p>
<p>Go nu uhccán leat mis dutkamii vuođuštuvvon dieđut sámegielat mánáid cealkkaovdáneamis, de sáhttá geahččat mo eará gielaid dutkanbohtosiid oktasaš cealkkaoahpalaš fenomenat livčče buohtastahttimis sámegielain.</p>
<p>Dákkár lahkonanvuogi vuođđun leat oppalaš dieđut cealkkaráhkadusaid gárggiidanmuttuin, mat orrot leamen hui ovttaláganat eanaš gielain. Eanet gielaid seammalágan cealkkagárggiidanproseassa lea dulkomis nu, ahte cealkkaovttastumiid muttuid duohken ii leat ieš giella muhto baicce máná kognitiiva ovdánanmuddu. (Gč. Lieko 1994: 165–167.)</p>
<p>Nugo ovdalaččas lean namuhan, de eanaš mánát álget hábmet cealkagiid gaskal beannot ja guovttejahkásažžan, go leat oahppan sullii 50 sáni (O’Grady 2005: 82). Mánáid gaskkas sáhttet leat stuora erohusat goas gii lea ollán dan muddui ahte lea oahppan ná olu sániid. Máná ovttasánat hállanmuddu, mii álgá sullii jahkásažžan, sáhttá bistit moatti mánus gitta jahkái. Dutkit leat jo badjel čuohte jagi čállán giellaovdáneami sátnebeaivegirjjiid máŋgga guovllus máilmmis, ja dát sátnelisttut leat hui seammaláganat. Sullii bealli buot sániin leat objeakta- dahje áhtasánit: biebmu, rumašoasit, biktasat, fievrrut, duhkorasat, stohpobiergasat, eallit ja olbmot. Dasto leat sánit mat muitalit daguid, lihkadeami, iešvuođa ja ovttastallama birra. (Pinker 2000: 270.)</p>
<p>Ijäs (2004: 125), gean informántan lea sámi-suoma guovttegielat mánná, lea barggustis kárten máná passiiva ja aktiiva sátneráju. Jagi njealjemánnosažžan mánná dovddai 100 suomagiel sáni ja unnimusat sullii 80 sámegiel sáni.</p>
<p>Cealkkabuvttadeami vuođđun lea máná aktiiva sátnemearri ja dat lei sullii seamma áigge mealgat unnit, 12 suomagiel sáni ja 7–8 sámegiel sáni. Ijäs čujuha Håkanssonii (1998: 78), mas aktiiva ja passiiva sátneráju gorri daddjo leat 1:10, mii máksá ahte go mánná máhttá dadjat logi sáni, de son jo ipmirda 100 sáni. Vuosttaš cealkagat dahje dadjosat leat guovttesánagat, dasto bohtet guhkebuš dadjosat main dávjá váilu verbála. Vástideaddji sámegiela ovdamearkan sáhttá atnit dakkár dadjosa go <em type="italic">die mu áhku viessu </em>ja <em type="italic">dá bábba </em>(čállinvuohki heivehuvvon) (= dá lea spábba), man vuollái golmmajahkásaš mánná dadjá (Bals 2002: 53, 56). Muhto jo sullii jagi čiežamánnosažžan sáhttá gullat dievaslaš cealkagiid main lea sihke subjeakta ja verbála: <em type="italic">girdi manná </em>ja <em type="italic">isi </em>(’áhčči’) <em type="italic">boahtá </em>(Ijäs 2007: 108). Golmmajahkásažžan cealkka-ráhkadusa vuođđoáššit dábálaččat orrot leamen mánnái oahppásat (gč. </p>
<p>Ruotsala 2012).</p>
<p>Leago vejolaš čilget mo máná cealkkahábmenmáhttu ovdána? Dát ovdánan-proseassa lea oalle olu dutkojuvvon eará gielain, maiddái sámegiela fuolke-gielas, suomagielas (gč. Lieko 1994; Nieminen 2007). Álggos mánná sáhttá ovttain sániin ovdanbuktit cealkkaoaivila. <em type="italic">bábba </em>sáhttá omd. geavahuvvot <em type="italic">atte munnje spáppa </em>mearkkašumis. Dákkár ovttasánat dajaldagat guđđet máŋgii guldaleaddjái máŋga dulkonvejolašvuođa, maid gaskkas de ferte geahččalit válljet konteavstta vuođul heivvolepmosa. Eará dákkár sáme-giela ovttasánat ovdamearkkat leat <em type="italic">čázi </em>, <em type="italic">láibbi </em>ja <em type="italic">vuoja </em>mat leat dulkomis <em type="italic">atte munnje </em>-cealkagiid objeaktan (Bals 2002: 52). Muhto oalle jođánit cealkkahábmenmáhttu ovdána ja dán ovdáneami mihttun lea dutkamis geavahuvvon sihke cealkagiid guhkkodat ja cealkkaosiid kompleksitehta. </p>
<p>Guhkkodatmihtus váldojuvvo vuhtii man máŋga mearkkašumi guoddi elemeantta cealkagis leat, ja dákkár elemeanttat sáhttet leat sihke leksemat ja giellaoahpalaš morfemat. Omd. sánis <em type="italic">mánáiguin </em>leat golbma elemeantta máná-i-guin (leksema, máŋggaidlogudovddaldat ja kásusgeažus). Guhkit cealkagiid hábmen geavvá rattát máná jođánis sátneoahppamiin, mii sullii beannotjahkásažžan sáhttá leat nu jođánis proseassa ahte mánná oahppá ođđa sáni juohke nuppi diimmu dan áigge go lea gozuid alde. (Clark 1993; Pinker 2000). <em type="italic">Dá bábba </em>ja <em type="italic">munnje bába </em>(Bals 2002: 56) lágan guovttesánat verbálahis cealkagat leat hui ovttaláganat olu gielain. Sullii guovttejahkásažžan golmma- ja njealjesánat cealkagat gullošgohtet máná gielas ja O’Grady (2005: 86) čujuha dutkamii, mas dákkár cealkagiid lohku máná gielas lassánii 15 %:s badjel 50 %:i dušše moatti vahkus. </p>
<p>Cealkkaovdáneami eaktun lea ahte mánás lea aktiiva sátnerádju mii dahká vejolažžan hábmet cealkagiid. Dasto ferte diehtit man ortnega mielde sániid galgá dadjat (syntávssalaš máhttu) ja man hámis sánit leat go dat leat cealkaga oassin (morfologalaš máhttu). (Eambbo gielalaš áddejumi ovdáneami birra gč.</p>
<p>A. Aikio 2000: 180–191.) Cealkkaovdánanproseassa govvideames lea dábálaš guorahallat dáid beliid sierra, muhto duohta dilis sihke sániid oahppan, daid sojaheapmi ja cealkkaráhkadeapmi orrot geavvamin latnjalas proseassan.</p>
<p>Cealkkaráhkadusain lea guovddáš mearkkašupmi aiddo dain osiin mat cealkagis almmuhit <span type="quote">”gii dagai maid geasa”</span>, dahje nu gohčoduvvon semantihkalaš rollain, nugo omd. dahkki, čuozáhat, ávkašuvvi, boađus ja gaskaoapmi (gč. Sammallahti 2005: 39–51; Wiechtek 2009). Dáid rollaid ovdanbuktinvuogit leat jogo morfologalaččat dahje syntávssalaččat.</p>
<p>Sojakeahtes nomeniin dahkki ja dan geasa dahku čuohcá (čuozáhat) lea vejolaš earuhit dušše sátneortnega vuođul:</p>
<p><em type="italic">Viehkki </em>(= dahkki) <em type="italic">juvssai čuoigi </em>(= čuozáhat) </p>
<p><em type="italic">Čuoigi </em>(= dahkki) <em type="italic">juvssai viehkki </em>(= čuozáhat) </p>
<p>Sámegiella gullá daid gielaid jovkui, main neutrála sátneortnet lea aiddo dákkár, mas subjeakta (S) lea verbála (V) ovddabealde ja objeakta (O) fas verbála maŋis. Dát gielat gohčoduvvojit danin SVO-giellan. Muhto vaikko dát leage dábálaš sátneortnet, de dattege lea vejolaš rievdadit sátneortnega almmá rievdatkeahttá cealkkaosiid semantihkalaš rollaid. Dát lea vejolaš eanaš sámegiela cealkagiin, daningo sániid sojahanhámit jo muitalit mii osiid lea dahkki ja mii lea čuozáhat:</p>
<p><em type="italic">Rieban </em>(= dahkki) <em type="italic">juvssai njoammila </em>(= čuozáhat) </p>
<p><em type="italic">Njoammila </em>(= čuozáhat) <em type="italic">juvssai rieban </em>(= dahkki) </p>
<p>Vaikko dás maŋit cealkagis lea rievdan sátneortnet, de lea ain čielggas ahte rieban dat juvssai ja njoammil fas juvssahalai. Dat boahtá das go dákkár cealkagiin sojakeahtes hápmi (nominatiiva) muitala goabbá lea dahkki ja sojahuvvon hápmi (akkusatiiva) muitala goabbá lea čuozáhat. Goas nu cealkkaovdánanproseassas čielgá ahte lea vejolaš bidjat objeavtta verbála ovdabeallái, go háliida deattuhit man rieban juvssai ja nu lea maiddái vejolaš dadjat <em type="italic">njoammila rieban juvssai </em>ja ain lea čielggas goabbá juvssai ja goabbá juvssahalai. Hállangielas sojahuvvon sátnehámiid ja sátneortnega lassin maiddái sániid deattuheapmi ja cealkkanuohtta veahkehit guldaleaddji álki-but earuhit dahkki ja čuozáhaga. Sámegiella lea SVO-giella aiddo daningo dát ortnet lea neutrála sátneortnet ja OVS- ja OSV-ortnet geavahuvvo dušše erenoamáš deattuhanoktavuođain. </p>
<p>Guđajahkásaš eatnigielat máná gielas buot dát vuođđoáššit leat dábálaččat sadjosis go álgá skuvlii, muhto aktiivvalaš máhttu dáid áššiid birra ja máhttu formála beliid čilget boahtá easkka čállingiela ja giellaoahpa oahpahallama oktavuođas bajit dásiin. <em type="bold">5 Mo govvidit sániid ráhkadusa? </em></p>
<p>Čállingiela oahpahallamis lea stuora ávkin dovdat sámegiela sániid ráhkadus-vuogádaga, go dakkár máhtuin oahpaheaddji sáhttá systemáhtalaččat rávvet čállinvuogi.</p>
<p>Go čilget sániid ráhkadusa, de mii dan várás geavahit doahpagiid <em type="italic">tákta </em>ja <em type="italic">posišuvdna </em>. (Gč. Bergsland 1946: 10; Sammallahti 1999 (davvisámegillii heivehuvvon).) </p>
<p><em type="bold">Tákta </em></p>
<p>Juohke távttas lea dušše okta deaddostávval ja das sáhttet dasa lassin leat okta, guokte dahje golbma deattohisstávvala: <em type="italic">leat </em>(deaddostávval) <em type="italic">lea-ba </em>(deaddostávval + deattohisstávval) <em type="italic">leah-ki-me </em>(deaddostávval + deattohisstávval + deattohisstávval) <em type="italic">beat-na-gii-guin </em>(deaddostávval + deattohisstávval + deattohis-stávval + deattohisstávval) </p>
<p>Deattohisstávvalat sáhttet leat vel eambbo, jos sátnái laktásit laktapartihkkalat: <em type="italic">beat-na-gii-guin-go-son </em></p>
<p>Sániin lea eambbo go okta tákta, jos dain lea eambbo go okta deaddostávval.</p>
<p>Lea deaddostávvaliid mearri mii čájeha man máŋga távtta sánis leat (”|” čájeha táktaráji):guokte távtta: <em type="italic">muita </em>| <em type="italic">laddat </em>golbma távtta: <em type="italic">muita </em>| <em type="italic">ladda </em>| <em type="italic">goahtit </em>njeallje távtta: <em type="italic">muita </em>| <em type="italic">ladda </em>| <em type="italic">goađá </em>| <em type="italic">šeimmet </em></p>
<p><em type="bold">Sániid fonotáksa </em></p>
<p>Posišuvnnaid vuođul sáhttá čilget távttaid ráhkadusa. Leat jo oaidnán ahte távttat sáhttet čohkiidit stávvaliin ja stávvalat fas čohkiidit fonemain. Nu sáhttáge távtta osiid govvidit stávvaliiguin ja fonemaiguin. Dat ortnet mo sániid ráhkadus čohkiida fonemain, gohčoduvvo fonotáksan (vrd. syntáksa).</p>
<p>Fonotávssa čilgemis geavahuvvojit posišuvnnat main lea juohkehaččas iežas namahus. Posišuvnnaid vuođul sáhttá čilget makkár fonemat ja fonemaovttastumit sáhttet leat man sajis ja maiddái makkár systemáhtalaš molsašumit man posišuvnnas leat. Čállingielas dán vuogádaga vuođul sáhttá čilget omd. makkár posišuvnnas <em type="italic">ž </em>-bustávva sáhttá leat ja gokko dat ii sáhte leat. <em type="italic">lávlluhit </em>-vearbba ráhkaduslaš govvádus: </p>
<p><em type="bold">Stávvaliid mielde: </em><em type="italic">lávl-lu-hit </em><em type="bold">5.1 Riektačállin </em></p>
<p>Lohkan lea teavstta dekoden, dábálaččat teavstta mii lea čállojuvvon riektačállinvuogádaga mielde. Nu leage sihke analyhtalaš ja syntehtalaš oahpahallanvuogit (gč. kap. 11.7) seammás maiddái čállinvuogi oahpahallan, go čállinvuohki duddjo jietnadagaid ja bustávaid oktavuođa ala.</p>
<p>Oahppogirjeteavsttaid logadettiin oahppá maiddái normerejuvvon sátne-hámiid, ja čállingiela álgooahpahusas mas sihke lohkan ja čállin deattuhuvvo, cieggada sihke čalbmái ja muitui čállingiela sátnehámiid.</p>
<p>Giela jietnadagaid ja čállingiela bustávaid gaskkas lea systemáhtalaš gaskavuohta. Lohkamis dát sáhttá leat passiivalágan máhttu, čállimis fas aktiiva máhttu, maid čálli ferte hálddašit vai lohkki álkit sáhttá áddet teavstta. Čálakoda hálddašeapmi lohkama ja čállima oktavuođas lea goab-batlágan. Vaikko lohkama automatiserejuvvon dekoden gáibidage lohkkis dihtolágan reseptiiva aktiivvalaš máhtu, de dat ahte lea álkit lohkat sániid riekta go čállit daid riekta, čájeha ahte čállima duohken leat mohkkásat ortográfalaš proseassat go lohkamis. Njuovžilis čállis <em type="bold">ortografiija </em>- dahje riektačállinhálddašeapmi lea automáhtalaš dásis, iige dárbbaš bidjat nu olu návccaid smiehttat mo sániid galgá čállit, muhto baicce sáhttá vuodjut dasa maid áigu čállit ja mo teavstta hábmet. Danin lea deaŧalaš nu árrat go vejolaš juksat nu buori riektačállindási ahte oahppi ii dárbbaš álo báhcit smiehttat mo sániid galgá čállit. </p>
<p>Riektačállima sáhttá hárjehallat máŋgga láhkai. Jos lohkan- ja čállinoahpahal-lamis lea váttis earuhit omd. sániid gievrras ja geahnohis dási, de sáhttá máhccat fas stávvaljuohkimii čalmmustahttin dihtii erohusa. Ovttaidlogu nominatiiva- ja akkusatiivahámiid erohusa sáhttá čájehit ja hárjehit go oahppi beassá oaidnit mo guovddáškonsonánttat juohkásit stávvaliid mielde, nugo omd. <em type="italic">guol-li </em>ja <em type="italic">guo-li </em>, <em type="italic">dol-gi </em>ja <em type="italic">dolg-gi </em>. Ná sáhttá konkrehtalaččat čájehit mo riektačállinvuogádaga mielde dát mearkkašumi erohus boahtá ovdan. Go riektačállinoahpahallan geavvá normerejuvvon sátnehámiid vuođul, de sáhttá áinnas liiggástallat jietnademiin dahkan dihtii čielggasin ja fuomášuhttin dihtii dan maid lea čilgemin, nugo ovdamearkka dihte diftoŋganjuolgama ja dássemolsuma. Oppalohkái lea vejolaš čuvget máŋga riektačállinášši sániid jietnadatposišuvnnaid vuođul. Njuolggadusaid auto-matiserenhárjehusaid ferte systemáhtalaččat heivehit daid čállinváttisvuođaid ektui maid čovdosiid oahppi ii leat vel fáhten. Muhtin čállinmeattáhusaid lea vejolaš čilget oahppi hállangiela ektui. Danin lea deaŧalaš muittuhit ahte dákkár oktavuođain rivttes čállinvuohki lea čállinvuohkegáibádus oktasaš normerejuvvon čállingiela ektui. </p>
<p>Eahpitkeahttá buoremus riektačállinhárjehallanvuohki lea lohkat ja čállit juohke beaivve. Mađe eambbo lohká ja čállá, dađe čeahpit šaddá lohkat ja čállit teavsttaid riektačállinvuogádaga mielde. Viššalis čállingiela geava-heapmi nanne riektačállindiđolašvuođa muhto dasa lassin ferte maiddái oahpaheaddji rávvet ja neavvut ohppiid čállinbargguin, vai diđolašvuohta ciekkašii aktiivvalaš máhttun teakstabuvttadeamis. Lea dattege dárbu muittuhit ahte oahpaheaddji álggu rájes ii áŋgiruša riektačállimiin nu sakka ja dakkár vugiin ahte goddá ohppiid čállinmovtta. Oahppi ferte beassat dovdat ahte riektačállinhárjehusat lea su čállimii veahkkin, ja rávven ja neavvun berre dahkkot nu ahte oahppi beassá vásihit ovdáneami.</p>
<p>Go oahpaheaddji veahkehišgoahtá riektačállimiin, de sáhttá dahkat dan posišuvdnaortnega mielde. Rávvemis ii dárbbaš goitge noađuhit oahppi eará áššiiguin go dušše daiguin mat leat oahppái váddásat. Omd. sámegiela fonotávssa mielde ii sáhte sáni álggus leat /ŋ/, ja go dát ii leat dábálaččat miige váttisvuođaid mánáid čállimis, de dán fonotávssalaš njuolggadusa ii dárbbaš oahpahit riektačállima oktavuođas. Muhto máŋgii sáhttá leat váttis fuobmát goas galgá čállit b, d, g, z, ž ja goas p, t, k, c, č.</p>
<p>Oahppit lávejit álggos imaštallat čállimis dakkár áššiid go omd. galgá go dás čállit g vai k? Manin ii oaččo čállit h vaikko dat gulloge, ja goas dan ferte čállit? Dáid čuolmmaid čoavdimii sii dárbbašit rávvagiid. Mo de sáhttit rávvet?</p>
<p>Mii fertet de vuos diehtit makkár oktavuođain dát váttisvuođat čuožžilit ja de geahččalit gávdnat systemáhtalaš vuogi mo dan čilget. Dát eaktuda ahte oahpaheaddji dovdá bures čállingiela fonotávssalaš njuolggadusaid ja máhttá buohtastahttit daid oahppi hállangiela fonotávssalaš njuolggadusaiguin.</p>
<p>Go čállin lea bustávaiguin barggildeapmi, de sáhttá váttisvuođaid čoavdimis vuolgit das makkár bustávat ja bustávvaovttastumit dat leat mat dagahit váttisvuođaid. Dáid váttisvuođaid de sáhttá geahččat bustávaid posišuvnnaid ektui ja nu ovttastahttit bustávaid geavaheami posišuvdnavuogádagain. Dán sáhttá dahkat nu ahte rávve omd. makkár bustávva ii goassege beasa sáni álgui ja mo konsonántaguovddáža bustávvaovttastumit čállojuvvojit. Lohkan- ja čállinoahpahus, mas álggu rájes leat hárjehallan jietnadagaid ja bustávaid oktavuođa ja mas stávvaljuohku lea čalmmustahttán dássemolsašumiid, duddjo buori vuođu bajit dásiin vel dárkileappot oahpásmuvvat sániid ráhkaduslaš beliide sihke sojaheamis, suorggideamis ja goallossániid čállimis.</p>
<p>Álgooahpahusas mas deattuhuvvojit sániid ráhkaduslaš bealit, nu ahte ohppiin lea vejolaš oaidnit ja oahppat mo seammalágan bustávvaovttastumit jietnaduvvojit ja čállojuvvojit, lea vejolaš jo álggu rájes darvvihit muitui olu sániid čállinminstariid maid sáhttet geavahit mállen.</p>
<p>Go riektačállimiin álgá bargat, de sáhttá muittuhit oppalaš rávvagiiguin, maid sáhttá čállit muittuhanrámaid sisa.</p>
<p>Sáhttá maid geavahit divttažiid ja sátnestoahkamiid darvvihit riektačállima.</p>
<p>Dás ovdamearka mii darvviha millii guovddáškonsonánttaid erohusaid: <em type="italic">áidi áitá, báidi báitábealgi bealkábárku bárguseaŋga haŋká, reaŋga boŋká </em></p>
<p><em type="bold">Minimála sátnebárat </em></p>
<p>Minimála sátnebárat leat sátnebárat main erohus lea dušše okta jietnadat.</p>
<p>Sánit main leat dákkár minimála jietnadat- ja bustávvaerohusat sáhttet leat vuogas vuolggasadjin fonologalaš máhtu duddjomii. Jo 4–5 jahkásažžii sáhttá dákkár sániid njálmmálaš ovdanbuktimiin hárjehallat sihke gullat ja ieš dadjat sániid main leat minimála erohusat. Makkárin šaddá <em type="italic">nállu </em>-sátni jos álgojietnadaga <em type="italic">n </em>sadjái bidjá <em type="italic">g </em>-jietnadaga? Jos <em type="italic">áitit </em>-sátnái lasiha álgui b-jietnadaga, mii de šaddá? Naba jos baicce bidjá álgui l-jietnadaga, mii de šaddá? Jos mánnái seammás čájehuvvo makkárat riibmasánit leat čállojuvvon hámis, de beassá maid oahppat oaidnit sullasašvuođaid ja erohusaid. </p>
<p>Ná sáhttá duddjot fonologalaš diđolašvuođa mii šaddá ávkin, go lohkan- ja čállinoahpahusas oahpahallagoahtá jietnadagaid ja bustávaid oktavuođa.</p>
<p>Sániid jietnadatdiđolašvuođa duddjomis sáhttá atnit ávkki sátnelist-tuin, maidda leat čohkkejuvvon minimála bárat, main sániid iešguđet jietnadatposišuvnnat dahket erohusaid. Go oahppá gullat ja ovdanbuktit fonemaerohusaid iešguđet posišuvnnas, de seammás maid nannejuvvo máhttu oaidnit sániid ráhkaduslaš vuogádahkan, mii lea ovdamunnin čálamáhtu duddjomis. Makkár jietnadaterohus lea dáin sániin: <em type="italic">illu </em>– <em type="italic">ullu </em>, <em type="italic">čohkat </em>– <em type="italic">čáhkat </em>? Gokko gullo jietnadaterohus dáin sániin: <em type="italic">beassi </em>– <em type="italic">geassi </em>, <em type="italic">áidi </em>– <em type="italic">áiti </em>, <em type="italic">čárvut </em>– <em type="italic">čárvet </em>, <em type="italic">girjjis </em>– <em type="italic">girjjit </em>? </p>
<p>Minimála sátnebáraide sáhttá maiddái máhccat go oahpahusas gártá čilget riektačállináššiid, omd goas čállit <em type="italic">id </em>dahje <em type="italic">it </em>konsonántaguovddážis ( <em type="italic">áidi </em>– <em type="italic">áiti </em>), goas čállit <em type="italic">hkk </em>dahje <em type="italic">hk </em>( <em type="italic">áhkku </em>– <em type="italic">áhku </em>), goas čállit <em type="italic">a </em>dahje <em type="italic">á </em>( <em type="italic">lahka </em>– <em type="italic">láhka </em>, <em type="italic">čuoigat </em>– <em type="italic">čuoigát </em>). Bajit cehkiin riektačállináššit čuvgejuvvojit maiddái fonologalaččat ja morfologalaččat giellaoahpalaš máhtu vehkiin, mii duddjojuvvo ja nanosmahttojuvvo miehtá skuvlaáigge. </p>
<p>Jos oahppit besset jo álgooahpahusa rájes minimála sátnebáraiguin hárjánit manipuleret sániid, de sis lea maid dalle buorre vuođđu čálamáhtu duddjomii ja bajit cehkiid riektačállima ja giellaoahpalaš áššiid oahppamii. Seammás dat addá vejolašvuođa stoahkat gielain ja riibmasániid geavahit. Minimála bárat addet vejolašvuođa fuomášuhttit ja hárjehallat mearkkašumi erohusaid.</p>
<p>Mii lea ovdamearkka dihtii <em type="italic">čuoigat </em>- ja <em type="italic">čuoigát </em>-vearbbaid erohus? Mii lea <em type="italic">doaškalit </em>ja <em type="italic">doaškulit </em>sániid erohus? Ná beassá oahppat sániiguin geahččalit čilget mearkkašumiid erohusaid. Seammás lea maid vejolaš fuomášuhttit oasi sániid suorggidanvejolašvuođain. Buot dákkár hárjehusat nannejit gielladiđolašvuođa, go fuomášuhttet hámiid ja mearkkašumiid oktavuođaid. </p>
<p>Minimála sátnebáraid geavaheapmi sániid ráhkaduslaš beliid diđolašvuođa duddjomis vuođđuduvvo dan ala ahte miehtá áigge geavahuvvojit čuvgehusain ja čilgehusain mearkkašumi guoddi ovttadagat čalmmustuhttit sániid ráhkaduslaš beliid main lea guovddáš mearkkašupmi čálamáhtu vuođđoáššiid oahppamii. Seammás minimála sátnebáraid geavaheapmi addá vejolašvuođa oahppat ođđa sániid ja maiddái fáhtet oasi sámegiela sátneráhkadanvejolašvuođain. Giellaoahpahusvuohki mas ságastallojuvvo sániid mearkkašumiid birra, duddjo sihke doabaáddejumi, gielladiđolašvuođa ja buori geavatlaš giellamáhtu.</p>
<p><em type="bold">Dajan ná, muhto čálán nuo – čálán nuo, muhto dajan ná </em></p>
<p>Hállama ja čállima oktavuohta ii leat álohii njuolggo oktavuohta. Muhtimin sáhttá leat nu ahte hállamis leat erohusat mat čállimis eai boađe ovdan, muhto leat maid dakkár dáhpáhusat main čállimis leat erohusat mat hállamis eai leat. Ovddibu ovdamearkan sáhttá geavahit Vuolle-Deanu uo-diftoŋgga jietnadeami ja čállima. Dát diftoŋga jietnaduvvo /ue/, jos maŋit stáv-vala vokála lea ovdavokála ( <em type="italic">á,e </em>dahje <em type="italic">i </em>): <em type="italic">ruená </em>, <em type="italic">vuehttit </em>ja <em type="italic">guelli </em>. Várjjat-suopmana <em type="italic">dadjat </em>-vearbba sojaheamis fas lea dušše guovddáškonsonánttaid kvantitehtaerohus čállingiela kvalitehtaerohusa ektui, omd, <em type="italic">dajjat </em>: <em type="italic">dajan </em>. </p>
<p>Dákkár erohusaid ferte oahpaheaddji dovdat ja máhttit čilget ohppiide go oahpahallagohtet čállingiela normerejuvvon hámiid.</p>
<p>Oahpaheaddji ferte dovdat suopmaniid fonologalaš iešvuođaid dahje suopmaniid jietnadatvuogádaga, vai máhttá čilget dakkár beliid mat ohppiide leat váddásat aiddo hállangiela ja čállingiela erohusaid geažil.</p>
<p>Erenoamáš váttis lea oahppat čállimis dakkár erohusaid mat eai gullo oahppi hállangielas. Hállama ja čállima erohusat leat iešguđetláganat dađe mielde makkár suopmana oahppi hállá. Buori vuođu hállangiela ja čállingiela jietnadaterohusaid fuomášuhttimii addá Sammallahti (1999), <em type="italic">Jietnadatoahpa vuođđokursa </em>ja Valkeapää (1985), <em type="italic">Muhtin dialeaktaerohusaid vuhtii váldin lohkan- ja čállinoahpahusas </em>. </p>
<p>Moadde ovdamearkka mo Guovdageainnu suopmana iešvuođaid sáhttá váldit vuhtii čállingiela oahpahusas:</p>
<p>Guovdageainnu suopmanis láve stuorimus váttisvuohta diehtit goas čállit <em type="italic">a </em>ja goas <em type="italic">á </em>. </p>
<p><em type="bold">Vokálaguovddážis </em>(1. stávvalis): </p>
<p>Dát váttisvuohta deaivida erenoamážit <em type="italic">hpp </em>, <em type="italic">htt </em>, <em type="italic">hkk </em>, <em type="italic">hcc </em>ja <em type="italic">hčč </em>ovddabealde </p>
<p>Dán sullasaš muitorámmaid sáhttá de oahpaheaddji ráhkadit normerejuvvon čállingiela oahpaheami várás, go gávdná čállinmeattáhusaid maid sáhttá čilget oahppi hupmangiela ektui.</p>
<p><em type="bold">Stávvaljuohku </em></p>
<p>Sámegiel sániid ráhkadusa govvideamis lea stávval hui dehálaš oassi.</p>
<p>Norgga beale oahppogirjjiin, ja dáidá maid oahpahusasge, stávval ii leat álo geavahuvvon ávkin lohkanoahpahusas. Suomas álgooahpahusas stávval váldojuvvo vuhtii áibbas eará láhkai. Dát erohus boahtá das go dárogiela álgooahpahusas stávval ii leat álo deattuhuvvon, suomagielas das fas lea guovddáš sadji. (Gč. Aro 2009.) Ráhkadusa bealis sámegiella muittuha eambbo suomagiela go dárogiela. Sámegiela ja dárogiela erohusa oaidná das go sámegillii ii leat vejolaš ráhkadit lohkanteavstta mas leat dušše ovttastáv-val sánit. Sámegiela ovttastávval sánit leat pronomenat, konjunkšuvnnat ja muhtun <em type="italic">leat </em>-vearbba ja biehttalanvearbba hámit. Sámegiela dábáleamos sátnemálle lea guovttestávval sánit, ja sátnemáddagiid tiippaid leage dábálaš juohkit aiddo stávvallogu vuođul bárrastávval, bárahisstávval ja kontrakšuvdnasátnemáttan, nugo omd. <em type="italic">man-nat </em>, <em type="italic">mui-ta-lit </em>ja <em type="italic">dud-djot </em>(mas omd. ovttaidlogu 1. persovnna preterihttahápmi oažžu vel ovtta stávvala: <em type="italic">dud-djo-jin </em>). Ovttastávval dárogiel heivehuvvojit sámegillii guovttestávval sátnin: <em type="italic">bil </em>šaddá <em type="italic">biila </em>ja <em type="italic">hatt </em>šaddá <em type="italic">háhtta </em>. </p>
<p>Stávvalhárjehusaid lea dehálaš dahkat dakkár sániid vuođul mat leat oahp pásat ohppiide. Stávval lea dan láhkai álkit ovttadat go jietnadat, go dan sáhttá álkibut čuoldit sánis go jietnadagaid. Ritmmalaš iešvuođaid geažil dan lea álki earuhit nuppi eará stávvalis. Stávvaljuogu sáhttá earu-hit jietnademiin ja dan sáhttá maiddái čájehit musihkalaččat ja maiddái lihkastemiiguin. Aiddo dát stávvaliešvuođat dahketge stávvala vuogas hárjehallangaskaoapmin.</p>
<p>Stávvaljuogu bealušteapmái leat máŋga ákka. Dat addá ollu vejolašvuođaid unna giellaoasážiiguin hárjehallat jietnadeami ja lohkama, ja ovttastahttit bargovugiid mat addet maiddái vejolašvuođa lihkadit ritmma mielde.</p>
<p>Jämsä (2000) deattuha iežas analyhtalaš ja syntehtalaš metodaid guorahal-lamis stávvala mearkkašumi suomagiela lohkanoahpahusas. Vaikko vel</p>
<p>Korkeamäki (1997) čujuhage dasa ahte jietnadagaid ovttastahttin stávvaldásis lea váttis, de Jämsä dattege bealušta stávvala geavaheami. Son čujuha dutkamušaide mat čájehit ahte stávval lea hállama bistin- ja ritmaovtta-dat maid mánná dovdá iežas eatnigielas jo 6–10 mánnosažžan. Teasttat leat maid čájehan mo njealjejahkásaččain bealli máhtte juohkit sániid stávvaliidda muhto oktage ii máhttán juohkit sániid jietnadagaid mielde.</p>
<p>Jagi boarráset mánáin ain bealli vejii stávvaljuogu ja 17 % jietnadatjuogu.</p>
<p>Guđajahkásaččain 90 % máhtte stávvaljuogu ja 70 % jietnadatjuogu. Jämsä lohká ahte didaktihkas dát mearkkaša ahte árbevirolaš stávvaliid mielde gieđaid speažžun nanne sátnemálliid muitima. Son divvu maid gažaldaga leago dat ahte jietnadatdiđolašvuohta badjána nu maŋŋit maiddái sivva dasa ahte lohkanmáhtu juksan lea nu váttis ja njoazes proseassa. Aiddo dát váttisvuohta čájehage Jämsä mielas ahte lea riekta lohkanoahpahusas álggu rájes deattuhit jietnadaga ja bustáva oktavuođa.</p>
<p>Oahppit sáhttet ieža evttohallat sániid maid juohkit stávvaliidda iežaset gulu mielde. Go vuos leat oahppan gullat mo sánit juohkásit stávvaliid mielde, de daid lea maid dalle álki dearpat, speažžut dahje njuikut ja sáhttet ieža maiddái fuobmát feara makkár stávvalastinvuogi.</p>
<p>Sániid válljemis sáhttá maiddái hárjehallat sániid mat gullet dihto áššái, omd. sáhttá hárjehallat elliid namahusaid, šattuid, borramušaid jna. Maiddái báikenamaid: <em type="italic">Buol-bmát </em>, <em type="italic">Má-ze </em>, <em type="italic">Bil-lá-vuot-na </em>, <em type="italic">Bo-rat-bok-cá </em>, <em type="italic">U-njár-ga </em>, </p>
<p><em type="italic">Gái-vuot-na </em>, <em type="italic">Guov-da-geai-dnu </em>, <em type="italic">Láh-po-luop-pal </em>, <em type="italic">Gá-re-sáv-von </em>. Vearbbaid fas sáhttá válljet daguid mielde, omd. <em type="italic">váz-zit </em>, <em type="italic">vieh-kat </em>, <em type="italic">njui-kut </em>, <em type="italic">čie-ra-stit </em>, <em type="italic">duh-ko-rad-dat </em>. </p>
<p>Sáhttá maiddái čuohppat sániid bláđiin ja aviissain ja čuohppat daid bihttán stávvaliid mielde ja de liibmet daid bargogirjái nu ahte guođđá veaháš gaskka stávvalrádjái.</p>
<p>Oahpaheaddji čállá máŋggastávval sániid báhpárii nu ahte oahppit sáhttet čuohppat daid stávvaliid mielde. Dasto seaguha sániid stávvaliid maid oahppit de galget fas bidjat rivttes ortnegii.</p>
<p>Oahppit ožžot álgostávvala ja galget gávdnat nu ollu sániid go vejolaš main lea seamma álgostávval. Omd. gas-: gas-ka, gas-sat, gas-tit, gas-ku</p>
<p>Oahppit ožžot loahppastávvala ja galget gávdnat nu ollu sániid go vejolaš main lea seamma loahppastávval, omd. -lu: dál-lu, nál-lu, stál-lu, gál-lu, jál-lu-gi: dái-gi, lái-gi, rái-gi, dol-gi, bar-gi, čoag-gi</p>
<p>Sánit čállojuvvojit báberbihtáide nu ahte daid sáhttá máhccut stávvaliid mielde.</p>
<p>Sáhttá maid árvádallat stávvaliid. Oahpaheaddji gokčá sáni vuosttaš stávvala ja oahppit besset árvidit mii dat lea stávvaliid. Ná sáhttá vurrolagaid gokčat maiddái eará stávvaliid.</p>
<p>Dáid hárjehusaid lea vejolaš dahkat ovdal go oahppit ieža leat oahppan lohkat, muhto dalle lea dehálaš ahte oahpaheaddji čállá sániid távvalii dahje stuora báhpárii, nu ahte buohkat oidnet mo stávvalat duddjojit sániid. Berre namalassii atnit muittus ahte dákkár stávvaljuohku lea dušše gaskaboddasaš hárjehallanvuohki. Mihttomearrinhan lea šaddat njuovžilis lohkkin gii ii bisánatta stávvaliidda teavstta logadettiin. Stávvaliid mielde lohkan sáhttá veahkehit erenoamážit guhkes sániid lohkamis.</p>
<p>Okta ágga vel stávvaljuhkui lea dássemolsašuddamiid fuomášuhttin.</p>
<p>Sámegiela sániinhan dássemolsašuddamis lea morfologalaš doaibma. Aiddo seamma láhkai go essiivva dovdomearka sáni vuođđohámi (omd. <em type="italic">dolgi </em>) ektui lea sáni lohppii laktáseaddji -n, nugo omd. <em type="italic">dolgin </em>, de lea seamma sáni ovttaidlogu genetiivva ja akkusatiivva dovdomearka konsonántaguovddáža geahnohis dássi do lgg i . Stávvaljuohku čalmmustahttá aiddo dán erohusa: <em type="italic">dol-gi </em>(nom.) ja <em type="italic">dolg-gi </em>(gen.akk.). </p>
<p>Stávvaljuohkohárjehusaid ii galggašii dahkat nu iehčanas ja bođus hárje-hussan ahte váldoášši láhppo, namalassii ahte stávval lea mearkkašumi guoddi sáni oassi.</p>
<p>Muhtimin sáhttá buohtastahttima vehkiin fuomášuhttit rivttes hámi. Jos hál-langielas lea váttis omd. gullat <em type="italic">htt </em>( <em type="italic">háhtta </em>) ja <em type="italic">ht </em>( <em type="italic">háhta </em>) erohusa nu ahte dan vuođul ii fuobmá man láhkai galgá čállit, de sáhttá iskat dakkár sáni bidjat sadjái mas čielgasit gullá erohusa, nugo omd. <em type="italic">guolli </em>ja <em type="italic">guoli </em>dahje <em type="italic">dákti </em>ja <em type="italic">dávtti </em>. </p>
<p>Sániid jietnadeami vehkiin sáhttá maid hárjehallat gullat goas lea sáhka goallossánis ja goas sátnegihpus. Go dadjá goallossáni <em type="italic">mánáidgirji </em>ja sátnegihpu <em type="italic">mánáid girji </em>, de fuobmá jietnadeami erohusaid. Goallossánis lea váldodeaddu vuosttaš stávvalis (má-) ja nubbin losimus deaddu, ng. oalge-deaddu goalmmát stávvalis (-gir-). Sátnegihpus jietnaduvvojit goappašat sánit sierra sátnin main lea váldodeaddu vuosttaš stávvalis (má- ja gir-). Dáid goallosániid ja sátnegihpuid jietnadeami erohusaid sáhttá skuvlaoahpahusas loktet diđolaš máhttun, go oahppi oahpahallagoahtá goas sánit čállojuvvojit oktii ja goas dat čállojuvvojit sierra. Oahpaheaddji sáhttá fuomášuhttit goallosteami ja sátnegihpuid erohusa sátneválljemiin, mainna oahppit sáhttet álkit fuomášit seamantihkalaš erohusaid, nugo Doppe lea alla skuvla , muhto </p>
<p><em type="italic">Guovdageainnus lea </em>. Mii lea erohus čállit stuorabustávaiguin ja stuora bustávaiguin <em type="bold">5.2 Mo dárkkistit riektačállima go čálát dihtoriin? </em></p>
<p>Go dihtoriin čállá, de lea vejolaš jo čáledettiin automáhtalaččat bidjat dihtora dárkkistit riektačállima. Sámegiel teavstta divvuma várás lea ráhkaduvvon sierra prográmma, <em type="italic">Divvun </em>, man vehkiin sáhttá dárkkistit ja divvut teavstta. </p>
<p>Dát prográmma lea ráhkaduvvon buot daid sámegielaid várás main lea iežaset, dohkkehuvvon čállinvuohki, ja prográmma sáhttá leat stuora ávkin vaikko vel dainna ii veaje buot čállinmeattáhusaid fuobmát.</p>
<p>Vuosttaš maid ferte dahkat lea dárkkistit ahte dihtoris lea Divvun-prográmma.</p>
<p>Jos ii leat, de ferte vuos bidjat dan dihtorii. Dan sáhttá dahkat go manná prográmma interneahttačujuhussii: http://divvun.no/.</p>
<p>Mana dasto fálloholgii ja deaddil <span type="quote">“SE GJENNOM”</span> (fálloholgga teaksta lea riikkagillii), go áiggut dárkkistit teavstta.</p>
<p>Merke teavstta maid áiggut dárkkistit ja deaddil <span type="quote">“språk”</span> ja vállje rivttes giela.</p>
<p>Deaddil dasto <span type="quote">“Stavekontroll og grammatikk”</span>.</p>
<p>Tekstii ihtet rukses sázut, jos leat dakkár čállin meattáhusat maid divvunprográmma gávdná.</p>
<p>Teakstaovdamearka: <em type="italic">Konferánssa áigge ságastallojuvvo dan birra maid doaibmi guovttegielatvuohta máksá hupmangiellan ja čallingiellan. </em></p>
<p>Divvunprográmma merke ahte <em type="italic">čallingiella </em>lea boastut čállojuvvon ja árvala ieš rivttes sátnehámi. </p>
<p>Sáhtát maid vuollái sázustuvvon sáni dead-dilit sáhpána olgeš beale boaluin ja dasto válljet rivttes hámi.</p>
<p>Maiddái go čálát e-poastta, de gávnnat divvunreaidduid go deaddilat fállo-holggas <span type="quote">“SE GJENNOM”</span>.</p>
<p>Divvun-prográmma dohkkeha buot sátne-hámiid mat leat riekta čállojuvvon.</p>
<p>Danin dat ii fuobmá omd. ahte leat čállán <em type="italic">áhkku </em>ja <em type="italic">čoarvvi </em>, gokko livččii galgan leat <em type="italic">áhku </em>ja <em type="italic">čoarvi </em>. Muhto prográmma fuobmá dakkaviđe jos leat čállán <em type="italic">ahkku </em>dahje <em type="italic">čuorvi </em>, daningo dát sánit eai čuovo davvisámegiela riektačállinnjuolggadusaid. Aiddo dákkár meattáhusaid divvumii lea Divvun-prográmma vuogas. Ja álohiihan dakkárat šaddet, erenoamážit go johtilit čállá. Áiggi mielde divvunprográmma veadjá sáhttit divvut juoba oasi dakkár cealkkameattáhusain main lea geavahuvvon boasttu sojahanhápmi. </p>
<p>Geahččal čállit teavstta masa bijat čállinmeattáhusaid oaidnin dihte mo divvunprográmma doaibmá.</p>
<p>Eambbo dieđuid Divvun-prográmma ja eará digitála veahkkeneavvuid birra gávnnat dás: http://giellatekno.uit.no/ <em type="bold">6 Jurddašeami ja giela oktavuohta </em></p>
<p>Vaikke leage vejolaš jurddašit giela haga, de aŋkke doaibmá giella maiddái jurddašangaskaoapmin. Giela vehkiin sáhttit govvidit jurdagiid ja guora hallat daid, erenoamážit go lea sáhka abstrákta áššiin. Jurddašeapmi sáhttá geav-vat siskkáldas monologahámis mas geavahuvvo artikulerekeahtes giella.</p>
<p>Ja vaikke jurddašivččiimetge geavatkeahttá giela, de mii goitge dábálaš gulahallanoktavuođas giela vehkiin ovdanbuktit jurdagiiddámet. Giela ja jurddašeami gaskkas lea maiddái resiprohka oktavuohta: mielas gillii ja gielas millii. Jurdda stivre giela go olmmoš gielalaččat hábme gaskkustanáigumušaidis.</p>
<p>Nuppe dáfus giella maid sáhttá váikkuhit jurddašeapmái, go giela geavahettiin sáhttet ođđa jurdagat boahtit millii. Ná giela ja jurddašeami vuorrováikkuhus lea guovddážis maiddái oahppan proseassas.</p>
<p>Jurddašeami ja giela oktavuohta leamaš guhká dieđalaš fáddán máŋgga fágasuorggis. Teoriijat, mat gieđahallet giela váikkuhusa jurddašeapmái, leat dávjá vuođđuduvvon nu gohčoduvvon Sapir-Whorf -hypotesii, mii duddjo dan ala ahte giela struktuvra váikkuha dasa mo olmmoš oaidná ja ádde máilmmi (Whorf 1959). Dát oaidnu gohčoduvvo gielalaš relativisman ja dan oainnu ravddamus dulkoma mielde ii leat vejolaš áddet doahpaga masa ii gávdno sátni. Oahppama ektui dákkár relativismmas livčče hui negatiiva váikkuhusat, go mo livččii vejolaš oahppat ođđa áššiid jos giela sánit livčče dat mat mearridit makkár doahpagiid lea vejolaš áddet? Vaikko dát teoriija guoddáge Sapir ja Whorf nama, de dat ii ovddas dán guovtti dutki oainnu, muhto lea viidáset dulkojuvvon oaidnu man earát leat álggos ovddidan ja dahkan dovddusin, erenoamážit psykolingvisttat. Pavlenko (2011: 1–23) čájeha mo Sapir-Whorf hypotesa lea rievtti mielde maŋit áigge amerihkálaš psykologaid dulkoma boađus, ja son čájeha mo Sapir bargguid vuođul ii gávnna doarjaga dasa, ahte giella mearrida mo olmmoš oaidná máilmmi.</p>
<p>Goappašagat oaivvildeigga ahte olmmoš sáhttá oažžut ođđa perspektiivvaid ja refereansarámmaid go oahppá ođđa giela.</p>
<p>Dutkamušain mat gieđahallet giela ja jurddašeami oktavuođa, earuhit guovtti lágan relativismma. Čavgaset variántta mielde giella stivre ja mearrida maid olmmoš sáhttá jurddašit, loažžáset variántta mielde fas giela kategorii-jat ja geavaheapmi váikkuhit sihke jurddašeapmái ja muhtin ii-gielalaš doaimmaide. Ođđaset dutkamušain maidda antropologaid, gielladutkiid ja filosofaid lassin maiddái lea mielde psykologiija- ja nevrologiijafága-suorgi, boahtá ovdan mo gurut beale vuoigŋamaččaid doibmii váikkuhit gielalaš kategoriseremat eará láhkai go olgeš beallái. Teasttat mat čájehit ivdnenamahusaid váikkuhusaid vuoigŋamaččaid kognitiiva proseassaide, orrot čájeheamen ahte giella váikkuha dihto kognitiiva doaimmaide ja ahte eará proseassaid fas sáhttá čilget universála fáktoriid vuođul. (Gč. Kay &amp;</p>
<p>Kempton 1984; Gumperz &amp; Levinson eds. 1996.)</p>
<p>Nu sáhttáge dalle dadjat ahte gielalaš relativisma ii šat adnojuvvo dakkárin mii mearrida olbmo jurddašanvejolašvuođaid, baicce dakkárin mii sáhttá váikkuhit jurddašeapmái. Dovddus gielladutki Roman Jakobson oinnii čielgasit giela ja jurddašeami gaskavuođa: gielaid erohusat bohtet ovdan vuosttažettiin das maid iešguđet giella <em type="italic">ferte </em>gaskkustit, iige das maid dat <em type="italic">sáhttá </em>gaskkustit (Jakobson 1959: 236). </p>
<p>Dát máksá ahte leat sihke dakkár doahpagat mat leat čadnon njuolga gillii jogo lekseman dahje giellaoahpalaš morfeman ja maiddái dakkár doahpagat mat eai leat čadnon mange erenoamáš gielalaš elementii. Sámegielas mii fertet váldit vuhtii leago sáhka ovttaidlogus, guvttiidlogus vai máŋggaidlogus, go válljet persovdnapronomena ja finihtta vearbahámi. Dárogillii leat dušše ovttaidlogu ja máŋggaidlogu pronomenat, ja finihttahápmi lea seammalágan buot persovnnain ja loguin. Dárogiella ferte gaskkustit juohke nomena genusa ( <em type="italic">en hund/hunden, et hus/huset, ei </em>dahje <em type="italic">en dame/dama </em>) ja sámegielas fas eai leat dákkár erohusat. Maiddái leksemaid gaskkas leat erohusat das maid nubbi giella gaskkusta ja nubbi ii. Dan fuobmá go galgá jorgalit dakkár sániid go omd. <em type="italic">eanu </em>, <em type="italic">eahki </em>ja <em type="italic">čeahci </em>. Vaikko nuppi gielas eai leatge vástideaddji sánit seamma doahpagii, de lea aŋkke vejolaš ovdanbuktit vástideaddji sisdoalu čilgehusaid vehkiin. </p>
<p>Deutscher (2011) čájeha mo jurddašeami ja giela oktavuohta badjánii dutkanfáddán 150 jagi dassái, ja vuolggasadjin ledje ivdnenamahusat.</p>
<p>Váldogažaldahkan šattai leago ivdnedoahpagiid duohken olbmo fysiologalaš iešvuođat, vai speadjalastetgo dat dušše kultuvrralaš dábiid ja vugiid. Ovddit oaidnu gohčoduvvo nativisttalaš oaidnun, man mielde olbmos oaivvilduvvo leat riegádeami rájes oktasaš universála giellaoahppa, man vuođul mánná oahppá dan giela mii geavahuvvo su birrasis. (Universála giellaoahpa vuosteákkastallan, gč. omd. Dąbrowska 2004 ja Evans 2014.) Dán oainnu mielde buot gielat duddjojit seamma vuođđoprinsihpaid ala ja seamma vuođđodoahpagiid ala. Maŋit oainnu mielde giellaoahppannákca lea dat oassi olbmo oppalaš kognitiiva návccain masa váikkuhit giellabirrasa kultuvrralaš bealit. (Gč. maiddái Næss 2011: 17–19.) Dat mearkkaša ahte gielaid erohusat leat dakkárat mat láidestit váldit vuhtii dihto beliid jurddašeamis nugo omd. ivdneerohusat, genuserohusat ja spatiála relašuvnnaid ovdanbuktinvuogit leat čájehan. Dákkár gielalaš váikkuhus dattege ii eastat olbmo jurddašeames eará láhkai ja nu dálá oaidnu lea áibbas earálágan go Sapir-Whorf hypotesa, man mielde giella mearrida maid olmmoš sáhttá áddet.</p>
<p>Ravddamus oainnut jurddašeami ja giela gaskavuođas leat nappo ahte giella ii váikkut jurddašeapmái ja nuppe beales fas ahte giella mearrida jurddašeami.</p>
<p>Ođđaset áigge dutkamiid vuođul muhtimat (Mandler 1997; Quinn 1994;</p>
<p>Quinn ja earát1996; Athanasopoulos 2011) oaivvildit ahte duohtavuohta lea dien guovtti oainnu gaskkas, namalassii ahte giella ii mearrit jurddašeami muhto ahte dat dihto oktavuođain váikkuha jurddašeapmái. Danin heivege dasto geahččat man ala dákkár dutkanbohtosat duddjojit. <em type="bold">6.1 Jurddašeapmi ja namuheapmi </em></p>
<p>Njuorat mánáid kategoriserennávccat adnojuvvojit kognitiiva ahtanuššama vuođđun, go dákkár návccat leat mánáin jo ovdal go leat ožžon giela. Jo golmmamánnosaš veadjá diŋggaid oinnolaš iešvuođaid vuođul kategoriseret ja vel abstráktaset ovttadagaid, nugo omd. spatiála gaskavuođaid. Go mánná juksá dan agi ahte máhttigoahtá giela, de lea čájehuvvon ahte mánná muhtin muddui ođđasit hábme kategoriijaid. (Gč. Athanasopoulos 2011.) Johtilis sátneoahppan ja máná beroštupmi namuhišgoahtit jo jahkásažžan geavvá oktanaga kategoriserennávccaid ahtanuššamiin. Álggos lei eahpečielggas leago kategoriserennávccaid ja giellamáhtu gaskkas kausála oktavuohta.</p>
<p>Gažaldahkan šattai goabbá dahká dán johtilis sátneoahppama vejolažžan.</p>
<p>Veahkehago giellamáhttu kategoriserenvejolašvuođaide vai dahkágo kategoriserennávccaid ahtanuššan namahuvvon agi sátnedulvvi vejolažžan?</p>
<p>Dán gažaldahkii leat geahččalan gávdnat vástádusa kultuvrraid rasttildeaddji gielladutkamušain (Choi &amp; Gopnik 1995; Gopnik ja earát 1996), main leat dutkojuvvon ja buohtastahttojuvvon gielalaš ja kognitiiva ovdánanmuttut koreagielagiid ja eaŋgalsgielagiid gaskkas. Dát dutkamušat čájehit ahte eaŋgalsgielat mánát ledje čeahpibut go koreagielagat kategoriseren- ja namuhaniskosiin ja koreagielagat fas ledje čeahpibut ulbmillaš iskosiin (nugo omd. mo fáhtet duhkorasa eastagiid duohken). Namuhuvvon dutkosiin dát erohusat čilgejuvvojit giellaerohusaid vuođul, go koreagielat eatnit geavahit eambbo vearbbaid ja unnit nomeniid go eaŋgalsgielat eatnit. (Athanasopoulos 2011: 33.) Go oahppat giela, de mii oahppat hábmet jurdagiiddámet ohppo-juvvon giela eavttuid mielde, ja ođđa gielaid oahppan mielddisbuktá ahte sáhttit oahppat ođđa jurddašanvugiid mo gielalaččat hábmet dan maid áigut dadjat (Strömqvist 2010: 68).</p>
<p>Nuppi eará dutkamušas (Lucy 1992) mas lea buohtastahttán yucatecgiela ja eaŋgalsgiela, leat geahččan mo giellaoahpalaš lohkokategoriija váikkuha mánáid ja ollesolbmuid gielas diŋggaid ja ávdnasiid meroštallamii. Yucatec-gielas ii leat giellaoahpalaš lohkomarkeren iige logahahtti ja ávnnasnome-niid giellaoahpalaš erohus, buot nomenat leat ávnnasláhkásaččat. Dáid erohusaid vuođul čilgejuvvo manin ollesolbmuid teasttain eaŋgalsgielagat veardádalle diŋggaid hámi vuođul dávjjibut go yucatecgielagat, geat fas dávjjibut veardádalle ávdnasiid mielde. Seammalágan iskosis eaŋgalsgielagat veardidedje diŋggaid hámi vuođul, omd. spihkára liánttain. Yucatecgielagat fas dávjjibut buohtastahtte ávdnasa vuođul, omd spihkára ruovdebihtáin.</p>
<p>Dát kognitiiva erohus čilgejuvvo dán guovtti giela giellaoahpalaš erohusaid vuođul. Logahahtti nomeniid sáhttá álkit individualiseret ja individuali-serema oinnolaš iešvuohtan leage hápmi. Danin eaŋgalsgielagat válljejit hápmebuohtastahttima. Yucatecgielagat, geain gielas ii leat logahahtti ja ávnnasnomeniid erohus, deattuhit ávnnasbuohtastahttima.</p>
<p>Giela váikkuhus kognitiiva proseassaide lea duođaštuvvon ovdalis nama-huvvon dutkosiid lassin maiddái yucatecgielat ja eaŋgalsgielat mánáid gielas Lucy &amp; Gaskins (2001, 2003, Athanasopoulos 2011 mielde) dutkanbargguin. Maiddái dát dutkosat adnojuvvojit duođaštussan dasa mo giella váikkuha jurddašeapmái, go čájehuvvui ahte goappašiid gielaid iskojuvvon čiežajahkásaččat buohtastahtte áđaid hámi mielde. Yucatec-gielat čiežajahkásaš mánáid meroštallanvuohki nappo lei earálágan go rávisolbmuid, geat meroštalle sullasašvuođa ávdnasa mielde. Muhto de čájehuvvui ahte ovccijahkásaččaid meroštallanvuohki fas lei seammalágan go rávisolbmuid. Dát adnojuvvo duođaštussan dasa mo giella gaskal čieža ja ovcci jagi agis váikkuhišgoahtá nuorat mánáid mielriegádan hápmeprefe-reanssa. Sullasaš bohtosat japánagielat (japánagiela nomeniid giellaoahpalaš iešvuođat muittuhit olu yucatecgiela) ja eaŋgalsgielat mánáid ja rávisolbmuid iskkademiin nannejit oainnu ahte giella váikkuha jurddašeapmái. Maiddái ivdnekategoriijaid ja genusiid dutkamiin lea duođaštuvvon giela váikkuhus jurddašeapmái. (Gč. Javier 2010: 23.) Athanasopoulos (2011: 35–36) oaivvilda ahte dušše ovttagielagiid dutkan ja buohtastahttin addá menddo oktageardánis ja váilevaš gova das makkár giela ja jurddašeami oktavuohta lea.</p>
<p>Bylund (2011) čájeha mo maiddái <em type="bold">aspeakta </em>giellaoahpalaš kategoriijan váikkuha dasa mo olmmoš ádde dáhpáhusaid dahje geavvamiid. Aspeakta giellaoahpalaš kategoriijan govvida mo vearbadahku dahje -dáhpáhus geavvá, omd. leago dakkár mii geavvá guhkit áigge vai fáhkka, dahje leago sáhka ollašuvvan dagus vai ollašuvakeahtes dagus. Giellaoahppa ii leat dušše formála vuogádat, muhto vuogádat mii duddjo skemáhtalaš rámmaid maid vuođul organiseret doahpagiid. Lea čájehuvvon ahte olmmoš gean gielas lea dihto aspeakta giellaoahpalaččat markerejuvvon, dávjjibut váldá vuhtii dákkár mearkkašumi beliid go dakkár olmmoš gean gielas eai leat vástideaddji giellaoahpalaš aspeaktaerohusat. Dákkár erohusat leat boahtán ovdan visuála teasttain main olbmot leat verbaliseren dan maid leat oaidnán. Giela ja jurddašeami dutkamis lea vuosttažettiin guorahallojuvvon giellavuogádaga váikkuhus nugo dat boahtá ovdan verbaliseremis, nu ahte dáin oktavuođain lea sáhka jurddašeamis gielalaš ovdanbuktima várás. </p>
<p>Dálá gielladutkamis giela váikkuhus kognitiiva proseassaide lea duođaštuvvon spatiála, temporála, aspektuála, numerála ja genusgaskavuođaid gielalaš ovdanbuktimis ja váikkuhusain jurddašeapmái. Dáid semantihkalaš kategoriijaid leat olusat atnán universála kategoriijan, mii dálá dutkama vuođul ii oro doallamin deaivása. Ivdnenamahusain mat leamaš álggu rájes guovddážis giela ja kognitiiva proseassaid divaštallamiin, čájehuvvojit leat čielga váikkuhusat omd. dasa mo muitá ivnniid: olmmoš muitá buoremusat daid ivnniid maidda su gielas leat namahusat. Dát čájeha ahte gielalaš erohusat sáhttet váikkuhit kognitiiva proseassaide nugo omd. muitui ja jurddašeapmái eambbo go dássážii lea leamaš dábálaš jurddašit. (Leavitt 2011: 189–216; Pavlenko 2005.)</p>
<p>Giellateoriijaid ravddamus dáhpáhusaid sáhttá čuoldit jogo dakkárin mat čilgejit buot gielaid jurddašuvvon universála giela ektui mas ii dárbbaš beroštit giellaspesifihkka beliin, dahje dakkárin mas juohke giela iešvuođat ja erenoamášvuođat váldojuvvojit vuhtii. Dát teorehtalaš mállet gohčoduvvojit universála ja relativisttalaš dahje nativisttalaš ja kultuvrralaš lahkonan-vuohkin (Deutscher 2011: 19; gč. Evans 2014: 229–258). Ravddamus dáhpáhusaid gaskkas leat lahkonanvuogit mat váldet vuhtii sihke gielaid oktasaš iešvuođaid ja daid erohusaid. Ja aiddo dákkár oainnu ovdan-buvttii maiddái ovddeš sámegielprofessor, Nils Erik Hansegård 1968:s, ja son maid čujuha dutkamušaide mat čájehit ahte ovttagielagiin ii leat seamma vejolašvuohta go guovttegielagiin dulkot albmailmmi fenomenaid (Hansegård 1974: 80–81). <em type="bold">6.2 Giella ja matematihkka </em></p>
<p>Giela ja jurddašeami oktavuhtii čujuhuvvo dávjá go lea sáhka matematihk-kaoahpahusas, ja sihke sámegiela ja dárogiela fágaplánain deattuhuvvo rehkenastinmáhttu, mii oktan giellagelbbolašvuođain duddjo vuođu doabaovdánahttimii, logihkalaš jurddašeapmái ja čuolbmačoavdimii. Go oahpaheaddji veadjá oažžut oahppi hállat, de dat maid oažžu oahppi jurddašit.</p>
<p>Ja go veadjá oažžut oahppi hállat matematihka birra, de oahppi maid gártá jurddašit matematihkalaččat.</p>
<p>Váhnemiid ja oahpaheddjiid gaskkas lea máŋgii ságastallojuvvon sihke matematihkkaoahpahusa tearpmaid geavaheamis ja vel dasge, ahte leago oppanassiige vuogas (muhtimat beanta eahpidit ahte leago vejolaš) oahpahit matematihka sámegillii. Sivva dán váttisvuhtii sáhttá orrut paradoksalaš.</p>
<p>Olmmoš gii máhttá nuppi giela ja lea oahppan matematihka dan gillii, sáhttá viggat caggat oahpahusa ja oahppogirjjiid geavaheami sámegillii, go atná dan sihke amasin ja váttisin. Maiddái skuvlla jođiheaddjit sáht-tet eastadit sámegiela geavaheami matematihkkaoahpahusas (Lauhamaa 2003: 42). Praktihkalaš čuolbman dat badjána váhnemiidda geat eai leat oahppan rehkenastit sámegillii ja danin eai loga máhttit veahkehit mánái-deaset skuvlabargguin. Sámegielat olmmoš gii lea oahppan rehkenastit omd. dárogillii dahje suomagillii, automáhtalaččat čađaha rehkenastima oahpahuvvon gillii. Guovttegielatvuođa dutkamis, mas leat iskan makkár áššit váikkuhit dihto kognitiiva proseassaide, boahtá ovdan ahte oahpahus-giella váikkuha eanemusat dasa guđe gillii vállje verbaliseret rehkenastima (Javier 2010: 130, Moschkovich 2007: 9; gč. maiddái Pinker 2007: 130).</p>
<p>Danin sáhttáge gullat Suoma beale sámegielagiid lohkamin omd. hattiid ja telefonnummiriid suomagillii ja Norgga bealde dat fas gullojit hui dávjá dárogillii. Dasa gii lea beassan oahppat rehkenastit sámegillii, nummiriid ja loguid geavaheapmi lea oassi aktiivvalaš giellamáhtus ja dahká vejolažžan álkibut geavahit sámegiela riikkarájiid rasttildeaddji doaibmi giellan.</p>
<p>Baker (2011: 152) kommentere dutkamiid mat čájehit ahte guovttegielagat gieđahallet loguid njoazibut go ovttagielagat, ja čujuha dasa ahte vaikke guovttegielagiid lohkogieđahallan geavvá njoazibut dan gillii maid ii máhte nu bures, de dat leat seamma čeahpit čoavdit matematihkalaš gažaldagaid.</p>
<p>Dán oktavuođas Baker čujuha dutkamušaide mat čájehit ahte dássálas guovttegielagiin leat ovdamunit spatiála matematihkalaš ja dieđalaš gažaldagaid čoavdimis. Bialystock (2005) konkludere dutkanbohtosiid vuođul ahte dat mii heađušta guovttegielat mánáid matematihkkaoahpu, lea jos gártet oahpahallat matematihka dan gillii maid eai vel máhte nu bures.</p>
<p>Su oaivila mielde dát lea oppalaš váttisvuohta oahpahusa ektui, go váilevaš giellamáhttu váikkuha buot oahpposurggiid doabaáddejumi ovdáneapmái.</p>
<p>Govva 7. Matematihka symbolagiella.</p>
<p>Nummiriid ja loguid geavaheapmi lea maid oassi čálamáhtus mas árbevirolaččat leamaš guovddáš sadji skuvlla oahpahusas. Dát oassi čálamáhtus gohčoduvvo maiddái numerála- dahje lohkomáhttun. Sierra skuvlafágan dat skuvlamannolaga áigge vuođđorehkenastinvugiid lassin dađistaga duddjo máhtu ja áddejumi abstráktalabbo matematihkalaš proseas-said geavaheapmái, mas matematihka čállingiela symbolaid hálddašeamis lea guovddáš sadji. Nummirat ja eará matematihkalaš symbolat ovddastit oktasaš doahpagiid, ja nu sáhttáge lohkat matematihka čállingiela muhtinlágan universála giellan mainna gulahallá giellarájiid rastá. Nu leage alit dási matematihkkaoahpahus vejolaš beroškeahttá gielladuogážis.</p>
<p>Matematihka symbolagiella lea dat giella mainna čálalaččat ovdanbuktojuv-vojit matematihkalaš jurdagat nugo algebra mas geavahuvvojit sihke logut, bustávat, ruođut ja eará matematihkalaš symbolat (omd. +, –, ∙, :, &lt;, &gt;, ≤, ≥, =, ≠, ≈, ∞, √). Matematihkalaš giellagálggaide gullá máhttit lohkat dáid symbolaid ja áddet doahpagiid mat daiguin ovdanbuktojuvvojit, ovdanbuktit matematihkalaš jurdagiid čielgasit, guorahallat logalaččat ja geavahit oktasaš matematihkalaš jurddašanvugiid. Dát oktasaš matematihkalaš čállingiella sáhttá verbaliserejuvvot matematihkalaš hállangiellan dađe mielde makkár giellabirrasis dat adnojuvvo.</p>
<p>Skuvlamatematihkka man vuođđun leat praktihkalaš ovdamearkkat oahpes birrasis, duddjo oahppi giellamáhtu ala. Vuođđorehkenastinvugiid hárjehu-sain leat olu bargobihtát maid loguid ja matematihkkasymbolaid lassin leat sihke sánit ja teaksta. Lea iešalddes čielggas ahte jos oahppi ii ádde dákkár rehkenastinbihtáid sániid ja teavstta, de dat dahká oahppama váttisin. Dattege geavvá máŋgii nu ahte oahppi ferte čuovvut oahpahusa amas gillii ja vel geavahit oahppogirjji eará gillii. Dakkár oahppobirrasis lea váttis buohkaide duddjot matematihkalaš áddejumi go nu álkit vuollánahttá daid ohppiid geat vásihit gielalaš váttisvuođaid. Eatnigielat oahppái sáhttá leat váttis fáhtet čilgehusaid mat addojuvvojit eará gillii (gč. govva 8). Skuvlla oahppoplánain deattuhuvvo oktasaččat ahte rehkenastimáhttu oktan giellagelbbolašvuođain galgá duddjot buori doabaipmárdusa.10. jahkeceahki loahppaeksámena čađaheami árvvoštallanbagadusas boahtá čielgasit ovdan dábálaš giela ja matematihkkagiela máhttodási gáibádus, go daddjo ahte <span type="quote">“oahppit galget máhttit sátnádit čuolmmaid, jorgalit teavsttas matematihkkii ja dulkot vástádusaid álgočuolmmaid vuođul”</span> (Árvvoštallanbagadus 2011).</p>
<p>Divaštallamiin mat lávejit gullot matematihka fágagiela geavaheami birra boahtá dávjá ovdan ahte sátnemáhttu ja doabaipmárdus áddejuvvo seamma áššin ̶ jos máhttá omd. sáni <em type="italic">multiplikašuvdna, </em>de maid máhttá dan doabasisdoalu. Muhto nu ii leat ja dat dagaha oahppanváttisvuođaid jos dušše dovdá sáni muhto ii ádde dan doabasisdoalu, geavahuvvošii dal makkár tearbma ihkinassii. Doaba ii leat dušše sátni nugo divaštallamiin muhtimin čuoččuhuvvo, muhto sániiguin sáhttá gielain čilget doabasisdoalu. Dát čájeha maiddái manin dálá oahpahusplánat oppalaččat deattuhit doabaipmárdusa ovdánahttima ja man deaŧalaš lea oaidnit giellaoahpahusa maiddái oassin eará fágaid oahpahusas. </p>
<p>Go matematihkka oahpa huv vo-gođii sámegillii, de dasa dárb ba-šuvvojedje maiddái ođđa tearpmat mat govvidit dán skuvlafága doahpagiid. Dákkár tearpmat leat sihke dakkárat mat leat ráhkaduv-von sámegiela vuođul ja sáme-gillii heivehuvvon loatnasánit.</p>
<p>Omd. leat vuođđo rehke nastin-vuogi tearpmat <em type="italic">oktii rehke-nastin </em>, <em type="italic">geahpe danrehkenastin </em>, <em type="italic">geardun </em>ja <em type="italic">juohkin </em>seamma go heivehuv von loatna-sánit <em type="italic">addi šuvdna </em>, <em type="italic">sub trakšuvdna </em>, <em type="italic">multi plika šuvdna </em>ja <em type="italic">divišuvdna </em>. </p>
<p>Dát latiin nagiellavuđot heive-huvvon loatnasánit leat anus dálá Norgga beale oahppoplána eksámen njuolggadusaid mielde (gč. Árvvoštallanbagadus 2011).</p>
<p>Matematihka oahpahaladettiin oaidná čielgasit mo fágagiella lea earálágan go árgabeaigiella. Dan oaidná erenoamážit sátnerájus. Vuođđorehkenastinvugiid buorimuddui ieš čilgejeaddji fágatearpmat nugo <em type="italic">lasihahtti </em>, <em type="italic">geahpedahtti </em>, <em type="italic">geahpedeaddji </em>ja <em type="italic">buvt ta dahkki </em>(Ilmavirta ja earát 1995) leat maid ovda-mearkkat das mo skuvlaoahpahus lea lasihan sámegiela sátneráju. Čuolbman orru dattege ain veadjit sajáiduhttit oktasaš matematihkkaterminologiija nu ahte eai geavahuvvoše seamma doahpagii sierralágan tearpmat iešguđet riik kas. Vuođ đo rehkenastinvugiid tearpmaid geavaheami girjáivuođa oaidná maid dohkkehuvvon sátnelisttus mas maid leat synonymat: <em type="italic">addišuvdna </em>/ <em type="italic">lasiheapmi </em>, <em type="italic">eretváldin </em>/ <em type="italic">subtrakšuvdna </em>, <em type="italic">juohkin </em>/ <em type="italic">divideren </em>, <em type="italic">geardun </em>/ <em type="italic">multi-plikašuvdna </em>(Matematihkkasánit 2002). </p>
<p>Matematihka oahpahusa divaštallamiid oktavuođas lea relevánta divvut gažaldaga fágatearpmaid geavaheamis. Leago nu ahte vuođđorehkenastin-vugiid oahpaheamis lea buoret geavahit loatnasániid go sámegiela vuođul ráhkaduvvon sániid? Govviditgo heivehuvvon loatnasánit, maidda ohppiin eai leat makkárge assosiašuvnnat, doabasisdoalu buorebut go sámegiel sánit maid álkibut sáhttá ovttastahttit oahpes mearkkašumiin, nugo ovdamearkka dihte <em type="italic">juohkin </em>ja <em type="italic">geardun </em>? Go vuos lea veadján duddjot buori doabaipmár-dusa áddehahtti tearpmaid vehkiin, de dat ii eastat bajit dásiin oahppamis matematihka symbolaid eará namahusaid. Bajit dási abstrákta matematihka formála giella lea buorre ovdamearka oktasaš gielas mainna fágaolbmot sáhttet gulahallat fágaáššiin makkár giela ihkinassii dal geavahežžet eará oktavuođain. </p>
<p>Matematihka oahppoplána vuođđogálggaid čilgemis boahtá bures ovdan man deaŧalaš lea giellamáhttu. Matematihkkaáddejupmi duddjojuvvo sihke njálmmálaš ja čálalaš giela geavahemiin. Matematihka áddemii ja ovdá neapmái lea deaŧalaš beassat ságastallat matematihkalaš čuolmmaid, čovdosiid ja strategiijaid birra ja dađistaga ovdánit matematihkalaš doahpa giid ja fágaterminologiija geavaheaddjin. Dákkár ságastallamiin beassá hárjánit verbaliseret matematihkalaš jurddašeami. Čálalaš giela geavaheapmi sihke lohkkin ja čállin fas nanne gálggaid máhttit geavahit matematihkalaš formála giela symbolaid, tevnnegiid, govaid, gráfaid, tabeallaid ja diagrámmaid.</p>
<p>Oahppo plána Vuođđogálggat-kapihttalis daddjo ahte <span type="quote">“rehkenastin ovdá-neapmi matematihkas vuolgá dieđuid gávdnamis ja geavaheamis teavsttain main lea álkes symbolagiella, ja ovdána oaivila gávdnamii kompleaksa fágateavsttain main lea váttes symbolagiella ja doabageavaheapmi ja daid reflekteremii”</span> (Matematihkka 2013).</p>
<p>Dáid vuođđogálggaid ollašuhttimis lea guovttegielat dilis deaŧalaš váldit vuhtii goappá gillii lea buoremus lágidit oahpahusa. Giellavál ljemii lea deaŧalaš ággan giellamáhtu dássi. Dat giella maid oahppi máhttá buoremusat, doaibmá maid buoremusat gielalaččat ovdanbuktit matematihkalaš guorahal-lamiid abstráktalunddot sisdoalu. Ovttadássásaš giellamáhtuin sáhtášii dán dáfus válljet goappá giela ihkinassii, jos eai livčče eará bealit maid váldit vuhtii oahpahusas. Giellaválljemis ferte maid váldit vuhtii makkár váikkuhus lea rehkenastima verbaliseremis doaibmi guovttegielatvuođa juksamii.</p>
<p>Sámegiela sadji servodagas ja dan seailluheami ja nannema dárbu lea dat man ala sámi oahppoplána giellageavaheapmi matematihkkaoahpahusasge vuođđuduvvo.</p>
<p>Vaikke matematihkka ii leatge dássážii deattuhuvvon seamma sakka álgooahpahusas go lohkan ja čállin, de lea dattege čielggas ahte oahppi dárbbaša doarjaga maiddái rehkenastinnávccaid ovdánahttimii. Mate-matihka oahppan vuođđuduvvo dan ala ahte ádde doabavuogádaga main lohkomearit ovdanbuktojuvvojit matematihka symbolaiguin, nugo omd. logut ja vuođđorehkenastinvugiid mearkkat <em type="italic">+ </em>, –, x ja :. Dákkár matematihk-kagiela oahppama vuođđun lea lohkodoahpaga ádden ja matematihkalaš jurddašannávccat. Dat mearkkaša omd. ahte ferte veadjit áddet dan oktavuođa mii lea konkrehta lohkomeriid (omd. spáppat) ja loguid (omd. <em type="italic">okta </em>ja <em type="italic">guokte </em>) gaskkas. Dát ipmárdus lea guovddáš ášši mii veahkeha áddet loguid ja daid geavaheami dađistaga ođđa ja kognitiivvalaččat eambbo hásttuhead-dji oktavuođain. Matematihkalaš jurddašeapmi ovdána oktanaga oppalaš matematihkalaš návccaid (omd. kategoriserema) ja spesifihkka návccaid (omd. lohkosániid geavaheami) ovdánemiin. Sullii njealjejahkásažžan mánná máhttá buohtastahttit guokte lohkomeari eanet- ja unnit-doahpagiid vuođul ja logahallan lohkosániid vehkiin lea olu mánáide oahpes ášši jo ovdal go álget skuvlii. Lohko- ja gorremáhttu leage matematihkalaš jurddašeami ovdáneami eaktun ja dákkár máhtu galggašii mánná beassat duddjot jo ovdal go skuvlii álgá. Seamma láhkai go ovdal skuvlaahkásačča sátnemáhttu váikkuha maŋit áigge lohkanipmárdusa ovdáneapmái, de čájehuvvo maiddái ahte lea oktavuohta das mo mánná hálddaša loguid geavaheami go álgá skuvlii ja das mo matematihkalaš jurddašeapmi ovdána. (Linnilä 2011: 127–129.) </p>
<p>Loguid oahpahallamis ja áddemis lea ovdamunnin jos lohkovuogádat lea čađačuovgi dahje iešalddis čielggas. Dákkár čađačuovgivuohta ii leat lohkosániin logi rádjai, daid ferte bajil oahppat. Muhto stuorát loguin lea sámegielas (ja suomagielas maiddái) dat ovdamunni ahte sáhttá atnit ávkki logi rádjai ohppojuvvon lohkosániin: <em type="italic">oktanuppelohkái </em>, <em type="italic">guoktenuppelohkái </em>, <em type="italic">golbmanuppelohkái </em>, <em type="italic">njealljenuppelohkái </em>jna. (vrd. dár. <em type="italic">elleve </em>, <em type="italic">tolv </em>, <em type="italic">tretten </em>, <em type="italic">fjorten </em>main ii leat seamma čađačuovgi lohkanvuohki go sámegielas). </p>
<p>Seamma systemáhtalašvuohta lea 20 rájes maiddái: <em type="italic">guoktelogiokta </em>, <em type="italic">njeallje-loginjeallje </em>(vrd. dár. <em type="italic">tjueen </em>, <em type="italic">førtifire </em>main ferte vuos oahppat sániid <em type="italic">tjue </em>ja <em type="italic">førti </em>). Go lea oahppan ortnetloguid, de oaidná maiddái molssaevttolaš lohkanvuogi <em type="italic">oktagoalmmatlohkái </em>ja <em type="italic">njealljeviđátlohkái </em>systemáhtalašvuođa. </p>
<p>Dákkár systemáhtalaš lohkanvuohki dahká álkibun ovdal skuvlaahkásaččaide oahppat stuorát loguid. Sámegielat mánáide dákkár čađačuovgi lohkanvuohki dahká vejolažžan oahpahallagoahtit stuorát loguid jo mánáidgárddis ja nu duddjot maiddái stuorit lohkomeriid lohkoáddejumi, mii lea stuora ovdamunnin matematihkalaš áddejumi duddjomii go álgá skuvlii.</p>
<p>Konkrehta lohkomeriid veardádallamiid ja abstrákta, mentála (<span type="quote">“oaivvi sis”</span><span type="quote">”) lohkoortnega áddejumi oktiiheiveheapmi adnojuvvo deaŧalaš muddun matematihkalaš áddejumi ovdáneamis. Dán muttu juksan mearkkaša ahte mánná ádde loguid (4) ja lohkosániid (njeallje), máhttá ovdanbuktit loga-hahtti diŋggaid meriid ja ádde ahte lohkoortnega stuorit logut vástidit stuorit lohkomeriide. Dát áddejupmi dahká vejolažžan áddet vuođđorehkenastinvugiid lasihan- ja geahpidanrehkenastima. Ja aiddo matematihkalaš logihka giela ádden leage guovddážis. Lea sáhka matematihkalaš giela “giellaoahppa”</span><span type="quote">“giellaoahppa”</span> oahppamis sihke sániid, gihpuid ja syntávssa dásis. Vaikke matematihkalaš gielas leat maid oktasaš sárgosat dábálaš gielain, de dat lea spesialiserejuvvon giella mas leat iežas doahpagat ja symbolat maid ferte oahppat. Jos dán giela ii beasa oahppat, de matematihkkaoahpahus álkit gártá dušše muhtinlágan olgguldas máhttun mas oahpaheaddji doaibmá matematihka jorgalead-djin ja oahppái ii čielgga mo rehkenastima jurddaráiddu proseassa geavvá. Danin lea deaŧalaš beassat oahppat matematihka symbolagiela nu bures ahte veadjá lohkat, čállit, oahppat ja jurddašit matematihkalaččat.</p>
<p>Rehkenastinhárjehusaid ulbmil galggašii leat oahppat áddet ja ovdanbuktit matematihkalaš jurdagiid.</p>
<p>Dábálaš gielas lea čállingiella ráhkaduvvon hállangiela vuođul maid olmmoš oahppá oahpahusa haga. Nu ii leat matematihkalaš gielas mas algebra symbolat leat čálamearkkat ja dát giella lea hállojuvvon gielaid ektui oalle ođđaáigásaš giella. Vaikke algebra rehkenastinvuohkin leige dovddus juo badjel 2000 jagi ovdal min áigerehkenastima álggu, de vuođđosymbolat nugo + (plussa) ja – (minus) leat dušše 500 jagi boarrásat. Maŋŋá go dát symbola-giella ovdánii, de dat šattai beaktilis veahkkeneavvun matematihkalaš jurddašeapmái. Skuvlaoahpahusa stuora hástalussan lea veadjit oahpahit matematihka giela nu ahte oahppit áddejit dan eaige dušše gearddut das daid osiid maid leat bajil oahppan.</p>
<p>Matematihkalaš jurddašeami ovdanbuktimis geavahuvvojit golbma giela: dábálaš giella, matematihkalaš symbolagiella ja matematihkalaš govusgiella (govus 3). Matematihka oahpahallamis lea deaŧalaš beassat hárjehallat sátnádit (sihke verbaliseret ja tekstualiseret) symbolagiela ja govusgiela. Go beassá iežas sániiguin čilget maid govvosat ja symbolat muitalit, de šaddá maid guorahallat maid lea oahppan ja nu soitet eará oahppitge fuobmát áššiid maid ieža eai lean jurddašan, dahje maid ledje jurddašan eará láhkai.</p>
<p>Ja oahpaheaddji beassá gullat guđe muddui oahppi lea ádden fáttá ja dan vuođul sihke rávvet ja plánet mo ain bargat ovddos guvlui.</p>
<p>Matematihka oahppamii nugo earáge oahppan proseassaide váikkuhit máŋgga-lágan áššit. Vaikke muhtumat vigget dahkat sámegiela geavaheami matema-tihka oahpahusa váttisvuohtan, de leat goitge olu eará bealit mat váikkuhit ja maid ferte váldit vuhtii oahpahusas: kogni tiivvalaš ahta nuš šan dássi, váhne-miid oainnut ja miellaguottut, oahpahan-vuogit, oahppofáttát ja ohppiid iežaset jurdagat, gáttut ja doaimmat. Ii leat nu álki sirret buot dáid beliid ja jurddašit ahte dušše okta árppu dán máŋggabealat gođđosis čatnasa matematihkka-oahpahusa hástalusaide. Dutkamuš mas dákkár bealit leat váldojuvvon vuhtii čájeha ahte ohppiid matematihkkamáhtu erohusaid duohken sáhttet leat váhnemiid vuordámušat ja vuoruheamit jo ovdal go mánát álget skuv-lii: vuoruhuvvogo lohkanmáhttu lohko- ja rehkenastinmáhtu ovddabeallái vai leago dássálas vuoruheapmi. Lea maid erohus das ahte atnetgo váhnemat matematihka oahppama oppalaš oahppannávccaid boađusin vai skuvlabarg-guid rahčamuša boađusin. (Miller ja earát 2005.) Oahppamii ja oahpahus-sii váralaš oaidnu ahte olmmoš lea jogo <span type="quote">“giellaolmmoš”</span> dahje <span type="quote">“mate ma-tihkkaolmmoš”</span> maid dáidá váikkuhit matematihka oahppan vejolašvuođaide.</p>
<p>Eai makkárge dieđalaš dutkosat duođaš dákkár guovttejuogu. Baicce čájehuvvo ahte matematihkalaš ja gielalaš ovdáneapmi geavvá olbmo matematihkalaš ja gielalaš návccaid vuorrováikkuhusain. Miellaguottut ja gáttut váikkuhit matematihka oahppamii maiddái dan láhkai ahte olmmoš gii jurddaša matematihka dušše geavatlaš heivehusaid várás, oahppá mate-matihka eará láhkai go olmmoš geasa matematihka árvu lea dan geasuhead-dji logalaš vuogádat. (Tossavainen 2005.)</p>
<p>Giela ja matematihka oktavuohta lea dutkojuvvon máŋgga vuolgga-sajis. Ostad (2012) čujuha dutkamušaide mat čájehit oktavuođa váilevaš fonologalaš diđolašvuođa ja matematihkalaš váttisvuođaid gaskkas. Nuorra oahppit geat čájehit váilevaš fonologalaš diđolašvuođa leat daid gaskkas geat sáhttet oažžut váttisvuođaid matematihkain. Váldosivva manin fonologalaš diđolašvuođas orrot váikkuhusat matematihka oahppamii, lea ahte dakkár diđolašvuohta lea eaktun veadjit vurket sihke sátne- ja lohkogovaid oanehis-áiggemuitui. Sihke vurken- ja viežžanproseassa geavvá dávjá iežainis humaidettiin, maiddái jietnatkeahttá. Danin go dákkár verbaliserenvuohki dahká vejolažžan muitui vurket loguid ja rehkenastinproseassaid, de dat váikkuha maiddái matematihka oahppamii.</p>
<p>Matematihka symbolaid ja daid ovttastahttimiid lohkamis orru ortográfalaš lohkamii vástideaddji ovdánanmuddu: oahppi oaidnigoahtá ja muitá minstariid, sihke oassin ja ollisvuohtan mat duddjojit mearkkašumi. Dat mearkkaša ahte seamma láhkai go oanehisáiggemuitui veadjá logadettiin vurket dakkár sátneminstariid go ovdamearkka dihte <em type="italic">máná-š </em>ja <em type="italic">oahppa-goahtit </em>, de orru maiddái veadjimin vurket muitui aritmetihkalaš minstariid, nugo ovdamearkka dihte <em type="italic">2+3= </em>ja <em type="italic">3–2= </em>. </p>
<p>Joutsenlahti (2003) lea dutkan matematihkalaš jurddašeami ja giela oktavuođa. Gielain son oaivvilda hállan- ja čállingiela eatnigiellan, sárguma, láhttadeami, geahčastaga dahje symbolagiela nugo matematihka giela.</p>
<p>Vaikke ohppiid mielas máŋgii lea váttis iežas matematihkalaš jurddašeami ovdanbuktit earáide gielalaš hámis, de dan maid goitge sáhttá oahppat go beassá hárjehallat. Matematihka gielladeapmi veahkeha oahppi analyseret iežas jurddašeami, ja nu son maid sáhttá buorebut gaskkustit jurdagiiddis earáide. Gielladeapmi geavvá eatnigillii man vehkiin oahppi jurddaša ja ovdanbuktá maiddái skuvlamatematihka guorahallamiid. Aiddo eatnigiela geavaheamis lea guovddáš rolla oahppi iežas máhttoduddjomis ja kogni-tiiva ovdáneamis. Joutsenlahti mielde giela guovddáš rolla matematihkka-oahpahusas boahtá ovdan máŋgga oktavuođas. Dasa lassin ahte oahppi giela vehkiin analysere iežas jurddašeami ja gaskkusta dan earáide, de son maid gielain vuođušta ja guorahallá iežas áddejumi ja sáhttá dan vuođul nannet sihke alccesis ja earáide ahte lea ádden riekta. Giela vehkiin beassá čilget jurdagiid ja čállingielain dahkat jurddašanproseassa oinnolažžan. Giela vehkiin gaskkustuvvojit maiddái dovddut, miellaguottut ja jáhku mat buot váikkuhit matematihka oahpahallamii.</p>
<p>Joutsenlahti (2003) deattuha man deaŧalaš lea ahte skuvla oahpaha matematihkalaš gaskkustandáiddu. Bargosajiin ja maiddái globála oktavuođain dárbbašuvvo dákkár máhttu maiddái eará gillii, muhto lea deaŧalaš muitit ahte oahpahus ja hárjehallan álggu rájes ferte vuos geav-vat eatnigillii. Joutsenlahti čujuha dutkamuššii mii čájeha ahte Suoma vuođđoskuvllas jo oassi 2. ceahki ohppiin nákcejit čálalaččat gielladit iežaset jurddašeami. 6. ceahki oahppit máhtte jo máŋggabeallásaččat ja analyhtalaččat ovdanbuktit čálalaččat iežaset matematihkalaš čovdosiid maŋŋá go ledje geargan guđavahkkosaš gielladanprošeavttain. Juotsenlahti deattuha loahpas man deaŧalaš eatnigiella lea matematihkalaš doahpagiid ja symbolagiela oahppamii, ja eatnigiella lea maid guovddážis go oahppi dulko iežas matematihkalaš jurddašeami oahpaheaddjái ja eará ohppiide. <em type="bold">6.3 Giella ja musihkka </em></p>
<p>Matematihkalaš čállingiela sáhttá muhtin láhkai buohtastahttit musihka čállingielain. Das maid leat iežas doahpagat nugo omd. skála, molla, dura, allegro, largo. Olu tearpmain mat govvidit musihkalaš doahpagiid lea latiinnagiel duogáš (omd. <em type="italic">scalae </em>’ráidalas’, <em type="italic">mollis </em>’dimis/linis’, <em type="italic">durus </em>’garas’, <em type="italic">alacer </em>’ealas’, <em type="italic">largus </em>’stuoris’) ja muhtimat leat maid geavahuv-von giella oahpa tearbman, nugo <em type="bold">allegrohámit </em>(sátnehámit main nuppi stávvala vokála oatnu) ja <em type="bold">largohámit </em>(sátnehámit main nuppi stávvala vokála bissu guhkkin) maid vuođđun leat ovdalis namahuvvon musihkalaš tearpmat. Musihka čállingielas leat iežas symbolat ja das adnojuvvojit maid muhtin muddui sihke čállingiela ja matematihkalaš giela symbolat. Lávlut ja čuojaheaddjit geat dovdet dán čállingiela sáhttet lohkat musihkkateavsttaid mat leat čállojuvvon nuohttamearkkaiguin ja lávlut ja čuojahit dan mielde. </p>
<p>Juoigi ja lávlu ovdanbuktimis ovttastuvvo sihke giella ja musihkka. Musihkka-teavsttat mat čilgejit eanet čuojanasaid oktanis geavaheami gohčoduvvojit <em type="bold">partituran </em>. Dás oaidná mo sáhttá čuojahit Sámi soga lávlaga musihkkagiela nuohttamearkkaid mielde: </p>
<p>Dat gii iská oahpes nuhttii ráhkadit ođđa teavstta, gávnnaha fargga ahte sáhttá leat oalle hástalus gávdnat sániid mat dasa heivejit. Vuosttažettiin lea dieđus sáhka heivvolaš teavstta ráhkadeames, ja dasa lassin bidjá nuhttii heiveheapmi čielga rájiid sátnestruktuvrraide dahje -ráhkadusaide. Nuohtta ja teaksta heivehuvvojit oktii ritmma, távttaid ja stávvaliid vuođul. Čállimis mii dábálaččat stávvaliid earuhit sázuin, omd. <em type="italic">láv-lut </em>; <em type="italic">láv-le-stit </em>; <em type="italic">láv-lu-goah-tit </em>. Lávllagirjjis masa nuohtta maid lea merkejuvvon vástidit dábálaččat nuohttamearkkat sániid stávvaliidda. Stávvalii sáhttet maid gullat eanet nuohttamearkkat mat čájehit ahte dan vanaha dahje herve. </p>
<p>Go teaksta lea jorgaluvvon eará gielas, de oaidná omd. máŋgga sálbmateavst-tas mo jorgaleaddji lea bággehallan heivehallat sátnehámiid nu ahte heivejit nuhttii. Muhtimin jorgaleaddji lea bággehallan guovttestávval sániid dahkat ovttastávval hápmásažžan, omd. <em type="italic">geahč’deik’ </em>(= <em type="italic">geahča deike </em>), vai heive nuhttii. Dábálaččat jorgaleaddjit ja heiveheaddjit geahččalit vealtat dakkár oanádusain mat eai čuoja sámegillii ja maid lea váttis lávlut. </p>
<p>Musihka ja giela oktasaš bealit bohtet maid ovdan dán guovtti čállingiela buohtastahttimis. Sihke gillii ja musihkkii gullet dakkár doahpagat go tákta, ritma, šuokŋa, deattuheapmi ja intonašuvdna. Giela čállingielas dát eai merkejuvvo nu dárkilit go musihka čállingielas mas earret eará leat mealgat dárkilat guhkkodat- dahje kvantitehtamerkemat, táktamerkemat, tempomerkemat ja vel máŋggalágan kvalitehtamerkemat (omd. man jitnosit).</p>
<p>Musihkalaš giela ovdanbuktinvuohki sulastahttá čállingiela lineára ortnega, muhto das lea okta lassi dimenšuvdna, namalassii vertikála dimenšuvdna mii nuohttalinjjáid vehkiin čájeha man alla dahje vuollegis nuohtain lea sáhka.</p>
<p>Giela ovdanbuktinvugiide hállangiellan ja čállingiellan vástida musihk-kagielas vokálagiella dahje lávlun ja notašuvdna. Dábálaččat oahppá lávlut ja juoigat seamma vuogi mielde go hállangiela, dasa ii dárbbašuvvo sierra oahpahus. Musihka notašuvnna oahppan fas geavvá seamma láhkai go čállingiela oahppan, dasa ferte oahpahuvvot.</p>
<p>Giellaoahpahusa sáhttá ovttastahttit sihke musihkain ja dasa lassin maid lihkademiin. Sihke tákta ja nuohtta veahkeha earuhit stávvaliid, ja musihka vehkiin lea maid dasa lassin vejolaš ovttastahttit lihkadeami . Maiddái giellaoahpalaš áššiid sáhttá álkibut oahppat go beassá lávlut. Geahččal mat ráppet vearbbaid konditionála hámiid!</p>
<p>Fjellheim (2005) musihkkaoahppogirjjis sáhtát juoigama vuođul oahppat musihkkagiela ja mo <em type="bold">pulsa </em>lea vuođđun tákta- ja šuokŋa-doahpagiid áddemii. </p>
<p>Sámegiela musihkalaš beliid birra sihke sániid ja cealkagiid jietnadeami ektui gávnnat maiddái Nickel ja Sammallahti (2011: 17–20) davvisámegiela giellaoahpas. <em type="bold">7 Árgabeaigiella ja skuvlagiella </em></p>
<p>Lea vejolaš jurddašit olbmo giellamáhtu máŋggadássásažžan. Olmmoš sáhttá áddet nuppi giela muhto ii máhte ieš hállat dan. Sáhttá maid leat nu ahte dihto oktavuođain vállje hállat dahje čállit eará gillii go maid dábálaččat dahká. Aktiiva giellamáhtuin olmmoš máhttá oassálastit ságastallamii sihke guldaleaddjin ja hállin. Passiiva giellamáhtuin olmmoš ádde giela muhto ieš ii geavat dan. Čállingiellamáhttu maid sáhttá leat nu, ahte dušše lohká muhto ii čále dahje nu ahte sihke lohká ja čállá.</p>
<p>Giellamáhtu sáhttá iskat máŋgga láhkai. Iskamiin sáhttá geahččalit gávnnahit man muddui oahppi máhttá normerejuvvon giela, ja skuvlla giellateasttat leat máŋgii aiddo dakkárat main iskojuvvo ovdamearkka dihte sátnemáhttu ja sátnesojahan máhttu, erenoamážit čállingiela oainnus. Oppalaččabut sáhttá maid iskat mo oahppi gulahallá iešguđege dilálašvuođas. Dakkár iskanvuogi vuođđun lea giella gulahallangaskaoapmin ja nu sáhttáge mihtidit mo olmmoš birge omd. buvddas, go ustibiiguin ságastallá dahje go čilge skuvlaáššiid. Oppalaš giellamáhtu iskan lea váddásit čađahit go giellamáhtu ja giellahálddašeami osiid, nugo omd. lohkan- ja čállinmáhttu.</p>
<p>Árgabeaigielas lea sáhka ságastallanmáhtus mainna sáhttá ságastallat beaivválaš áššiid birra. Dákkár giellamáhtu dási eatnigielat olmmoš lea jo dábálaččat juksan guđajahkásažžan ovdal go boahtá skuvlii. Dán giellamáht-todásis olmmoš máhttá geavahit dábáleamos sániid ja dadjanvugiid ja dovdá árgabeaivvi giellageavahanvugiid, nugo omd. goas ja mo dearvvahit, mo muitalit, gohččut, jearrat ja biehttalit. Máná árgabeaigiellamáhttu lea deaŧalaš giellamáhttu go dat leat dat giella man vehkiin gulahallá sámegielat birrasis ja mainna galgá sáhttit duddjot alccesis máŋggabealat aktiiva giellamáhtu sihke skuvllas ja iežas lagašbirrasis. <em type="bold">7.1 Skuvlagiellamáhttu </em></p>
<p>Skuvlagiella lea máŋgga dáfus earálágan go dábálaš ságastallangiella.</p>
<p>Skuvlagielas geavahuvvojit olu sánit, mat gusket skuvlafágaide ja -doaim-maide. Stuorimus erohus ságastallangiela ektui lea ahte skuvlagiella nu čavga laktása čállingillii. Aiddo čállingiela geavaheapmi viiddidage olbmo giellarepertoára erenoamáš vuogi mielde. Čállingiela bokte olmmoš deaivá olu sániid maid hállangielas hárve gullá, ja beassá lohkat dakkár cealkagiid ja ráhkadusaid mat dábálaččat eai gula hállangillii. Vaikko čállingiela geava-heapmi álggos vuođđuduvvoge hállangillii, de dat dađistaga ovdána iežas gulahallangaskaoapmin ja jurddašanreaidun mii lea čielgasit earálágan go hállangiella. Skuvlagiela repertoára viiddideapmái váikkuhit erenoamážit skuvlafágaid tearpmat ja ovdanbuktinvuogit. Skuvlafágaiguin barggadettiin olmmoš oahppá ja hárjána maiddái geavahit giela abstrákta áššiid čilgemii ja guorahallamii.</p>
<p>Buori skuvlagiellamáhttu duddjojuvvo vuosttažettiin skuvlagirjjiid ja eará girjjálašvuođa lohkamiin ja luohkkálanja giellabirrasis. Amas dákkár giellamáhttu báhcit dušše passiiva giellamáhttun, de lea dárbu beassat aktiivvalaččat hárjánit geavahit skuvlagiela sihke njálmmálaš ovdanbuktimis ja čállimis erenoamážit. Čállingiela ovddideamis guovddáš áššin lea ahte oahppit besset beaivválaš čállimiin darvvihit dán giellamáhtu alcceseaset aktiivvalaš giellageavahangálgan.</p>
<p>Girjegiella geavaha ovdanbuktinvugiid mat leat earáláganat go hállangielas.</p>
<p>Okta sivva lea ahte čálalaš gulahallamis čálli ja lohkki gaska dábálaččat lea mealgat stuorit go hálli ja guldaleaddji gaska sihke spatiála ja temporála dimenšuvnna ektui, dahje nugo árgabeaigillii sáhttá dadjat: dan dihte go čálli ja lohkki leaba dábálaččat guhkkálagaid sihke báikki ja áiggi ektui. Dát gaska dahká veadjemeahttumin geavahit gulahallama doarjjainformašuvnna nugo šuoŋa, geahčastaga dahje rumašlihkadeami (omd. čujuheami ja nivkkiheami).</p>
<p>Gulahallandilálašvuođas mas hálli ja guldaleaddji leaba njunnálagaid, birge maid dábálaččat buorebut prosániid geavahemiin, nugo pronomeniiguin ja dakkár proadjektiivvaiguin ja -advearbbaiguin go <em type="italic">dákkár </em>, <em type="italic">diekkár </em>, <em type="italic">duokkár </em>, <em type="italic">dokkár </em>ja <em type="italic">ná </em>, <em type="italic">nie </em>ja <em type="italic">nuo </em>. </p>
<p>Čálli ii sáhte geavahit dáid vugiid gulahallama doarjjan muhto ferte sániiguin ja cealkkaráhkadusaiguin gaskkustit informašuvnna nu, ahte lohkki fáhte čállosa ulbmila. Čálalaš ovdanbuktimis, nugo dat geavahuvvo maiddai skuvlla oahppogirjjiin, geavahuvvo dávjá oaneheabbo ovdanbuktinvuohki go hállangielas. Partisihpparáhkadus lea okta dákkár oanidanvuohki mii sáhttá geavahuvvot oalgecealkagiid sajis, nugo ovdamearkka dihte <em type="italic">eske geavahuvvon ovdamearka </em>dan sadjái go <em type="italic">ovdamearka maid mun eske geava-hin </em>, dahje nominaliseremat: <em type="italic">beaivválaš čállimiin ovdána čállinmáhttu </em>dan sadjái go <em type="italic">go čállá beaivválaččat </em>, <em type="italic">de ovdána čállinmáhttu </em>. Jos skuvllas ii beasa oahpásmuvvat ja hárjánit dákkár giela lohkat ja čállit, de gártá maid váttis geavahit čállojuvvon oahppomateriála. Skuvla ferte oahpásmaht-tit dán lágan girjegiela geavaheapmái ja nu maiddái láidestit sámegiela ovdanbuktinvejolašvuođaide mat leat mihtilmasat girjegillii. </p>
<p>Álgooahpahusa áigge skuvlagiella ii dáidde leat nu olu earálágan go árga-beaigiella eará mearkkašumis go ahte dan oahppagoahtá geavahit čállojuvvon hámis. Muhto jo gaskadási rájes, ja erenoamážit nuoraidskuvla dásis, ođđa fágaid ja fáttáid oahpahaladettiin giella geavahuvvo maiddái akademalaš giellan dan mearkkašumis ahte leat olu áššit mat čilgejuvvojit ja ovdanbuk-tojuvvojit teorehtalaččat. Sisdoalu ektui oahppit hárjánit sihke abstraheret ja generaliseret ja árgabeaigiela ektui váldojuvvojit atnui olu ođđa skuvlafágalaš sánit mat govvidit fágadoahpagiid. Skuvlaáigge giella ovdáneapmi dáhpáhuv-vá oktanaga skuvlafágalaš ovdánemiin. Fágalaš ovdáneapmi váikkuha gielalaš ovdáneapmái ja gielalaš ovdáneapmi váikkuha fágalaš ovdáneapmái.</p>
<p>Skuvlaáigge šaddá hárjehallat struktuvrraid ja vuogádagaid guorahallat ja ovdanbuktit teorehtalaččat. Jo álgooahpahusa rájes lea deaŧalaš ráhkkaniš-goahtit viiddidit giellarepertoára nu ahte oahppi árgabeaigiela lassin beassá oahppat skuvlagiela. Geavatlaččat vuosttaš lávkkit dákkár giela guvlui leat go oahppit besset hárjehallat čilget áššiid konteavstta veahki haga, nugo čállingielas ferte dahkat.</p>
<p>Høier (2007) mielde buot oahpaheddjiide ii oro iešalddes čielga ášši árga beaigiela ja skuvlagiela erohus. Su oaivila mielde sáhttá leat nu ahte oahpaheaddjit oahpahit ohppiide fágagiela almmá dađe eambbo guora-halakeahttá ahte sii dán dahket. Høier lea dutkan sámegiela geavaheami oahpahusgiellan dakkár giellabirrasis gos dárogiella lea gievrramus giella ja gos sihke váhnemiid ja ohppiid nannoseamos giella eará oktavuođain go árgabeaigulahallamis lea dárogiella. Son árvala ahte dákkár gielladilis veadjá oktan sivvan árgabeaigiela geavaheapmái maiddái oahpahusas leat ahte ohppiid giellamáhttu dahká dan dárbbašlažžan.</p>
<p>Beaivválaš giela ja skuvlagiela erohussii čujuhuvvo dávjá go lea sáhka vierisgielagiid váttisvuođain veadjit čuovvut majoritehtagielat oahpahusa, muhto dáid giellavariánttaid erohus lea relevánta maiddái eatnigielat oahpa-husas. Mii muđui guoská omd. guovttegielatvuhtii, de olu dutkanbohtosat čájehit ahte additiiva guovttegielatvuođas leat positiiva váikkuhusat sihke intellektuálalaččat ja metalingvisttalaččat (Gč. Diaz 1983; Kovacs 2009;</p>
<p>Bialystok 2009). Min oktavuođas dattege ferte muittus atnit ahte gielaid servodatlaš dilli lea nu iešguđetlágan ja danin maiddái sámegielat ohppiid vejolašvuohta beassat lohkat oahppomateriála teavsttaid iežaset eatnigillii ii leat seamma buorre go riikkagielat ohppiin.</p>
<p>Beaivválaš giela vuođđun lea hállangiella ja skuvlagiela vuođđun lea dasa lassin čállingiella. Hállangiella ja čállingiella leat viiddis doahpagat go goappašagaide čáhket ollu variánttat. Ovdamearkan hállangiela variánttain leat suopmanerohusat ja buolvvaid giellageavaheami erohusat. Sáhttá dadjat ahte davvisámegiela čállingiela málle lea hápmašuvvan dálá čállingiellan sámegielat girjjálašvuođa ovdáneami mielde ja giellaoahpaid mielde mat leat buori muddui sajáidahttán sihke čállinvuogi ja sojahanhámiid. Hállangiela ja čállingiela erohusat leat unnimusat siseatnama oarjeguovllu suopmaniin.</p>
<p>Sihke giellamáhtu ja giellageavaheami árvvoštallama skuvlaoahpahusa oktavuođas sáhttá guorahallat guovtti perspektiivvas: dábálaš gulahal-langaskaoapmin ja skuvlagiellan. Erenoamážit Cummins (1984 ja 2008) lea čujuhan dán guovtti dási erohussii (govus 4). Ovddit dássi (Basic Inter-personal Communicative Skills) vástida dábálaš árgabeaigiela geavaheami gelbbolašvuhtii ja maŋit dássi (Cognitive/Academic Language Proficiency) fas vástida skuvla- ja oahpahusgillii mii lea kognitiivvalaččat eambbo gáibideaddji ja mii geavahuvvo abstrákta áššiid jurddašanreaidun, nugo omd. árvvoštallamii, klassifiseremii, doabaduddjomii ja kausála oktavuođaid čilgemii. Dohkálaš skuvlagielladássi lea eaktun veadjit čuovvut ja áddet oahpahusa ja sáhttit atnit ávkki oahppoávdnasiid teavsttain. Skuvlagiella lea kognitiivvalaččat eambbo gáibideaddji go árgabeaigiella maiddái danin go árgabeaigielas lea dávjá olu konteakstadoarjja. Danin skuvlafágaid oahpahal-lamis ferte maiddái geavahit áiggi čilget ođđa doahpagiid ja daidda gullevaš tearpmaid. Lea čájehuvvon ahte omd. dohkálaš eaŋgalsgiela skuvlagielladási oahppamii nubbingiellan mannet gaskal 4 ja 7 jagi (Baker 2011: 170).</p>
<p>Skuvlaoahpahusas álgojagiid teavsttat eai spiehkas nu olu hállangiela cealkkaráhkadusain, muhto jo 4. ja 5. ceahki rájes oahppogirjjiid teavst-tain lassánit skuvlagiela dovdomearkkat. Gielalaš repertoára viiddideapmi čuovvu rattát fágalaš ovdánemiin. Skuvlavázzi kognitiiva ovdáneapmi dahká vejolažžan ii šat dušše logahallat fenomenaid ja čilget hámiid, ivnniid ja eará vuođđosárgosiid, muhto maiddái guorahallat ovdamearkka dihte váikkuhusaid. Bajit dásiid oahppogirjjiin šaddá dađistaga eambbo sáhka gaskavuođain, sivain ja eará abstrákta oktavuođain. Ja buot dáid beliid ovdanbuktimii ja áddemii dárbbašuvvo vástideaddji giella. Oahppogirje-gielas dan oaidná olu ođđa abstrákta doahpagiid terminologiija geavaheamis ja maiddái lassánit komprimerejuvvon giellageavaheami ovdamearkkat, nugo nominaliseremat ja partisihppa attribuhttaráhkadusat.</p>
<p>Govva 10. Muhtin bargguin šaddá geavahit hállangiela ja čállingiela oktanaga.</p>
<p>Skuvlagiella gohčoduvvo maiddái akademalaš giellan. Greikkagiela <em type="italic">akademeia </em>máksá seamma go oahppoásahus ja dan sámegiela suorggádus <em type="italic">akademalaš </em>geavahuvvo maid seamma mearkkašumis go teorehtalaš. Ja aiddo dan mearkkašumis leage skuvlagiella akademalaš giella go dainna gaskkustuvvo skuvlla teorehtalaš oahppu. </p>
<p>Skuvlagiella mii dušše čuovvu ja bissu beaivválaš hállangiela dásis hehtte giellaovdáneami. Ja dat maiddái hehtte ohppiid skuvlafágalaš ovdáneami, go skuvlagiella ferte doarjut dakkár giellageavahusa mainna skuvlafágat čilgejuvvojit ja oahpahuvvojit čálalaš oahppomateriálain.</p>
<p>Čállingiella ii leat dušše hállangiela oinnolaš bealli. Vaikko das dieđusge leat olu oktasaš bealit hállangielain, de dat nuppe beales sáhttá čuodjat oalle amasin dasa gii ii leat hárjánan čállingillii, vaikko das gullojitge seamma sánit go hállangielas ja maiddái oahpes cealkkaráhkadusat. Skuvlaáigge olmmoš oahpásmuvvá ja hárjána čállingiela ovdanbuktinvuohkái. <em type="bold">7.2 Skuvlagiella teakstan </em></p>
<p>Guđajahkásaš geavaha olu <em type="italic">ja </em>- ja <em type="italic">de </em>-konjunkšuvnnaid go čatná oktii máŋga cealkaga, nugo lea oalle dábálaš hállangielas. Oahppogirjegielas gávdná dávjá mealgat stuorát variašuvnna maiddái dakkár teavsttain mat muitalit áššiid kronologalaš ortnegis, omd. <em type="italic">vuos </em>, <em type="italic">vuosttažettiin </em>, <em type="italic">álggos </em>, <em type="italic">dasto </em>, <em type="italic">dan maŋŋá </em>, <em type="italic">loahpas </em>. Ortnegiid ferte maid muhtimin logahallat dárkilis vuogi mielde ja nu geavahit lohkosátnehámiid. Dákkár giellariggodahttin dáhpáhuvvá erenoamážit skuvladoaimmaid oktavuođas, muhto dat sáhttá maid áinnas geavvat sihke ruovttus ja mánáidgárddis. </p>
<p>Skuvlaahkásaš mánná, gean giellamáhttu lea eatnigiela dásis, lea oahppan ruovttugiela dábáleamos sátnemeari ja dadjanvugiid. Ruovttu gielladuogáš sáhttá leat nu máŋggalágan. Man olu ságastallojuvvo ruovttubirrasis?</p>
<p>Oassálastágo mánná dušše dialogaide vai beasságo maid gullat muitalusaid ja máidnasiid maid ieš fas sáhttá muitalit nubbái? Leago ruovttus beassan gullat lávlagiid, luđiid ja divttaid? Jos mánná lea bajásšaddan birrasis mas lea beassan gullat lohkkojuvvon teavsttaid, de dat lea dalle maiddái beassan oahpásmuvvat čállingiela ovdanbuktinvugiide.</p>
<p>Sámegiela dilli guovtte- ja máŋggagielat birrasis gáibida rávisolbmos gielladiđolašvuođa dan mearkkašumis ahte rávisolmmoš lea buorre gielalaš ovdamearkan, nu ahte mánná beassá oahppat sámegiela vuođđosátneráju ja dadjanvugiid nu bures go fal vejolaš. Ruovttubirrasis dát lea sávahahtti dilli muhto mánáidgárddis ja skuvllas mii eat sáhte duhtat dušše sával-dahkii. Ferte leat iešalddes čielga ášši ahte sámegielat mánnái oahpaheaddji geatnegasvuohta lea doaibmat gielalaš ovdagovvan nu ahte mánná beassá skuvlaáiggis oahppat gullat, lohkat, hállat ja čállit sámegiela dakkárin go mii háliidit ahte min giellamet galggašii čuodjat. Ii leat doarvái ahte skuvlamánná beassá oahppat gullat ja geavahit rikkis hállangiela, skuvlla erenoamáš ovddasvástádus lea duddjot nana vuođu čállingiela geavaheapmái.</p>
<p>Lea dábálaš jurddašit giela vuosttažettiin gulahallangaskaoapmin. Vaikko dat leage giela guovddáš doaibma, de das lea maid hui deaŧalaš oassi jurddašanreaidun dahje -gaskaoapmin. Skuvlafágaid nannemis ja ovdánaht-timis gielas lea hui guovddáš sadji. Lea dadjat veadjemeahttun jurddašit skuvladoaimmaid giela haga, ja dat terminologiija ja gielalaš ráhkadusat mat leat mihtilmasat skuvlagillii leat aiddo dat maid gávdnat čállingielas.</p>
<p>Danin lea mánáin geat leat beassan oahpásmuvvat čállingillii ovdal skuvlaagi stuorra ovdamunni go álget skuvlii.</p>
<p>Oahppogirjegiela ja akademalaš giela dovdomearka lea komprimerejuvvon cealkkaráhkadusat mat čáhkadit olu informašuvnna. Oahppogirjegielas sáhttet danin leat giellaoahpalaš ráhkadusat mat eai leat nu dábálaččat hállangielas.</p>
<p>Eske namahuvvon ovdamearkkas</p>
<p>Vrd. Ovdamearkkas mii namahuvvui eske</p>
<p>Ii leat lohpi hállat telefovnnas vuojedettiin</p>
<p>Vrd. Ii leat lohpi hállat telefovnnas go lea vuodjimin</p>
<p>Oađđi olbmo ii oaččo muosehuhttit</p>
<p>Vrd. Ii oaččo muosehuhttit olbmo gii oađđá .</p>
<p>Dávjá sáhttet dákkár komprimerejuvvon ráhkadusat leat máŋga seamma cealkagis:</p>
<p><em type="italic">Namahuvvon oađđi olmmoš ... </em></p>
<p><em type="italic">Vuojidettiin(eamet) namahuvvon oađđi olmmoš morihii. </em></p>
<p>Analyhtalaš ja syntehtalaš ráhkadusaid varierenvejolašvuođat go dovdá suorggádusaid:</p>
<p>Ii dat oastán dan biilla, go su mielas dat lei menddo divrras .</p>
<p><em type="italic">Ii dat oastán dan biilla, </em>go divrrašii dan . </p>
<p>Nuppe geahčen jávrri lea vuogas sadji gokko sáhttá gorgŋet miellái .</p>
<p>Nuppe geahčen jávrri lea vuogas gorgŋehat .</p>
<p>Hállangielas sáhttá dorvvastit kontekstii. Dát dahká earret eará vejolažžan geavahit prosániid:</p>
<p>Pronomeniid: Diet orru váttis.</p>
<p>Proadvearbbaid: Mana dohko !</p>
<p>Proadjektiivvaid: Leago dus dákkár árpu?</p>
<p>Dákkár dábálaš hállangiela cealkagiid sáhttá geavahit vuođđun stoahkat cealkagiiguin, go prosániid sadjái geahččala bidjat sániid mat dárkileappot čilgejit mas lea sáhka. Ná sáhttá oahpahallat sihke ođđa sániid ja dadjanvugiid.</p>
<p><em type="italic">Dat manai dohko. </em></p>
<p>Dán cealkaga vuođul sáhttá hásttuhit geavahit eará sániid, omd. <em type="italic">Gánda manai dohko, Gánda viehkalii dohko. Gánda doapmalii stohpui </em>. Sáhttá lasihit eambbo prosániid maid sadjái beassá hárjehallat bidjat sisdoallosániid, omd. </p>
<p><em type="italic">Dalle dat manai dohko </em>. Ná sáhttá hárjehallat geavahit olu lihkadanvearbbaid <em type="italic">mannat </em>-vearbba sajis ja nu oahppat ođđa vearbbaid, omd dakkáriid mat muitalit sihke mo olmmoš sáhttá lihkadit dahje mo sáhttá johtit: <em type="italic">čiŋkut, šloahtat, lávkut, doapmat, loaggut, deamput, steamput, gállit, njáhkat, boaggut, šlimput, soabbut, suhkat, goargŋut, meallut, vuodjat, vuodjit </em>ja vel olu eará vearbbaid maid. Gažaldahkan sáhtášii leat: <em type="italic">Mo dat manai dohko? </em></p>
<p>Vástádusaid sáhttá maid neaktit nu ahte vuos galgá lihkastagaiguin čájehit mo jođii. Oasseváldiid árvádusain sáhttá beassat gullat olu vearbbaid ovdal go deaivá árvidit riekta. Lea maid vuogas ahte beassá oaidnit mo rivttes vástádusa vearba čállojuvvo, go olmmoš oahppá buoremusat go beassá sihke gullat, oaidnit ja vásihit.</p>
<p>Sáhttá maid iskat mat sániid heivešedje subjeaktan ja adverbiálan. Dasto sáhttá maid hárjehallat mo ráhkadit máŋggalágan subjeakta- ja adverbiála-gihpuid, omd. <em type="italic">hilbes gánda jávkkihii boares stohpui </em>. </p>
<p>Dákkár giellastoahkamat main buhtte prosániid nugo pronomeniid, pro-advearbbaid ja provearbbaid (omd, <em type="italic">mannat </em>ja <em type="italic">dahkat </em>) sáhttá oahppat ollu ođđa sániid. Dasto sáhttá maid hárjehallat hervet dahje dievasmahttit vállje-juvvon substantiivvaid iešguđetlágan merrosiiguin, nugo adjektiivvaiguin ja relatiivacealkagiiguin. Cealkagiid sáhttá maiddái viiddidit ja dievasmahttit máŋggalágan advearbbaiguin vástidettiin dakkár gažaldagaide go <em type="italic">goas </em>, <em type="italic">gosa </em>, <em type="italic">manin </em>, <em type="italic">geainna </em>, <em type="italic">geaiguin </em>jna. Dákkár hárjehallamat duddjojit buori vuođu formála cealkkaoahpa áddemii, go lea beassan hárjehallat manipuleret cealkagiid ja daid osiid. <em type="bold">7.3 Skuvlagiella ja fágagiella </em></p>
<p>Oahppogirjjiid teavsttain leat dávjá fágatearpmat maid olu oahppit eai leat goassege ovdal gullan dahje lohkan:”Arkeologat fertejit ieža ohcat ja roggat daid ávdnasiid ja biergasiid, maid veagas sii dološ áiggi dutket. Muhto sii ožžot maid veahki eará diehtagiin, nugo giella- ja olmmošdiehtagis (lingvistihkas ja antropo-logiijas) ja earenoamážit luonddudiehta gis. Nu arkeologiija geavaha ovdamearkka dihtii áigemearri dan vuohkin lieđđegavjačuoldima (pollenanaliissa), mearra debbuid ja eará šattuid dutkamuša ja</p>
<p>C 14-vuogi, mii vuođđuduvvá radioaktiiva čina iešvuođaide.” (S. Aikio 1992: 32–33.)</p>
<p>Dán teakstaovdamearkkas oaidná mo dábálaš sániid (omd. <em type="italic">veahka, lieđđi, gavja, čuoldit, deappu, čitna, iešvuohta, dieđa, vuođđuduvvat </em>) lassin geavahuvvojit fágatearpmat ( <em type="italic">arkeologa, lingvistihkka, antropologiija, luonddudieđa, lieđđegavjačuoldin, pollenanaliisa, C 14-vuohki, radioaktiiva </em>). </p>
<p>Muhtin latiinnavuđot loatnasániide leat geavahuvvon vástideaddji sámegiel sánit nugo omd. <em type="italic">gielladieđa </em>(lingvistihkka) ja <em type="italic">olmmošdieđa </em>(antropologiija), mat čilgejit loatnasániid sisdoalu. Ohppiide geat dovdet <em type="italic">dieđa </em>-sáni dákkár goallossánit leat vuogas láidehussan oahppat áddet ja geavahit fágagiela olu loatnasániid. Fágasániid ádden máksá seamma go áddet daid doahpagiid maid sánit govvidit. <em type="italic">Lieđđegavjačuoldin </em>ja <em type="italic">C 14-vuohki </em>tearpmat govvidit fágadoahpagiid maid oahppogirjji teaksta, govat ja govvosat geahččalit čilget nu ahte lohkki veadjá fáhtet ja áddet sisdoalu. Oahpaheaddji láidehusain fágaáššiid birra ságastallan hárjeha ohppiid verbaliseret dan maid leat oahp-pan. Go dasa lassin oahppit besset čállinbargguin geavahit fágatearpmaid, de sihke fágamáhttu ja fágagiella nanusmuvvá. Dákkár teaksta lea buorre ovdamearkan das mo maiddái eará fágat go dušše giellafága lea seammás maiddái giellaoahpahus, go skuvlla teorehtalaš fágaid oahpaheami guovddáš bargoreaidun lea aiddo fal giella. </p>
<p>Oahppogirjjiid fágamáhtu gaskkusteapmi duddjo ná sihke ovddeš oahpes sániid ja ođđa sániid ala. Mađe eambbo sániid oahppit máhttet ovddežis, dađe álkit lea oahppat ođđa áššiid. Ođđa sániid oahppamii laktásit namahusat mat govvidit sihke konkrehta ja abstrákta fenomenaid. Oahpes áššiide laktásit ođđa dieđut mat viiddidit máhtu ja áddejumi. Jávri ipmirduvvo ođđa perspektiivvas go beassá oahppat ahte gáddečáziin ellet máŋggalágan <em type="italic">rikke-his eallit </em>ja ahte <em type="italic">gáddeavádat </em>juohkása golbman sierra <em type="italic">eallinbirasin </em>maidda eallit leat <em type="italic">struktuvrraset mielde vuogáiduvvan </em>(Leinonen ja earát 1997: 19). </p>
<p>Skuvlagiela vehkiin oahppat maiddái iešguđetlágan biepmuid birra ja makkár ávdnasat addet energiija: “Stirddis leat sohkarmolekylat čadnon oktii guhkes viđjin. Stirddi ferte vuos cuvket ovttaskas sohkarmolekylan ovdal go rumaš fáhte energiija.“ (Grimeland ja earát 2000b: 107.) Čáhcebuhtistanvugiid birra oahppat ahte <em type="italic">biologalaš buhtistemiin </em>baktearat nuppástuhttet ruba <em type="italic">orgánalaš ávdnasiid </em>čáhcin, <em type="italic">metánagássan </em>ja <em type="italic">karbondioksiidan </em>(Grimeland ja earát 2000a: 98). Oarjemáilmmi kultuvrra ovdáneami historjjá čilgemis geavahuvvojit maiddái tearpmat mat vedjet leat olusiid árgabeaigillii apmasat: <em type="italic">antihkka </em>, <em type="italic">republihkka </em>, <em type="italic">gávpotstáhta </em>, <em type="italic">imperia </em>, <em type="italic">greikkálaš </em>, <em type="italic">hellenisttalaš </em>, <em type="italic">romálaš </em>, <em type="italic">palássakultuvra </em>, <em type="italic">allakultuvra </em>, <em type="italic">guovddášfápmu </em>(Evjen 2012: 24–26). </p>
<p>Fágaid tearpmat leat dat gielalaš gaskaoamit maiguin oahppá ođđa áššiid. Go daid beassá oahppat oahppogirjjiin ja oahpaheaddji vehkiin sihke lohkkin ja čállin, de dat nanne ja viiddida aktiivvalaš giellageavahangálggaid nu ahte sáhttá sihke ságastallat ja čállit oahppofáttáid birra skuvlagillii.</p>
<p>Skuvlamannolaga loahpamuttus vurdojuvvo ahte oahppi jo buorre muddui máhttá hábmet skuvlafágalaš teavsttaid maid váldodovdomearkkat leat formála ja objektiivvalaš giellageavaheapmi. Dán dási juksan eaktuda ahte oahppi lea beassan oahppat mii objektiivvalaš giellageavaheapmi lea, beassan sihke lohkat dakkár teavsttaid ja ieš hárjehallat dakkáriid čállit.</p>
<p>Oahppi gii dan lea beassan oahppat diehtá ahte objektiivvalaš tekstii eai gula dakkár dadjanvuogit go omd. <em type="italic">mahkáš </em>, <em type="italic">mu mielas orru, lea hirbmat somá, orru beanta </em>, ja <em type="italic">issoras unohas. </em>Objektiivvalaš giellageavaheami ulbmil lea dahkat vejolažžan ovdanbuktit áššálaš ákkastallama. Dákkár teavstta váldodovdomearka lea ahte dat bissu goalmmát persovnna ovdanbuktinhámis. </p>
<p>Vuosttaš ja nuppi persovnna hámiid geavaheapmi addá tekstii čielgasit subjektiivvalaš šuoŋa. Teaksta galgá huksejuvvot áššálaš ákkastallama ala iige dušše čálli iežas jáhku ala. Objektiivvalaš teavstta adjektiivvat ja advearb-bat spesifierejit teavstta, ráddjejit dan ja dahket áššiid čielgaseabbon. Dat eai oaččo leat dakkárat mat mange láhkai dovddahit čálli iežas miellaguottu.</p>
<p>Dás leamaš sáhka akademalaš skuvlagielas, mii lea dat giellastiila maid oahp-pit fertejit beassat oahppat jos galget sáhttit joatkit dakkár oahppobálgáid mielde, mat huksejit olles oahpu dan ala ahte oahppi hálddaša válljejuvvon fágasuorggi giela, ja máhttá sihke njálmmálaš ja čálalaš ovdanbuktimis čájehit áššedovdamuša fágasuorggi dohkkehuvvon gielalaš hámis. Guovtte- ja máŋggagielat oahppái ferte addot vejolašvuohta skuvllas beassat oahppat dáid giellavariánttaid nu bures sámegillii ahte beassá dákkár máhtus atnit ávkki maiddái go hábme teavsttaid eará gillii. <em type="bold">7.4 Giellaoahppamáhttu </em></p>
<p>Dán dási giellamáhtu dovdomearkan lea ahte olmmoš dovdá giela vuogádaga, nugo ovdamearkka dihte mo jietnadagat duddjojit sániid, mo jietnadagat merkejuvvojit čállimis, makkárat leat sániid sojahuvvon ja suorggiduvvon hámit ja makkárat sáhttet leat cealkaga ráhkadusat, ja máhttá čilget giela vuogádatlaš beliid. Dán dási giellamáhtu sáhttá juksat jogo skuvlaoahpahusas dahje giellabirrasis mii fuomášuhttá giela sisdoallo- ja hápmegaskavuođaid.</p>
<p>Nákca máhttit oaidnit giela hápmevuogádahkan lea vuođđun čálamáhtu duddjomii ja nu adnojuvvoge ovdamunnin lohkan- ja čállinoahpahallamii, jos mánná lea beassan jo ovdal skuvlaagi fuobmát giela ráhkaduslaš iešvuođaid, nugo ovdamearkka dihte ahte <em type="italic">dállu </em>ja <em type="italic">nállu </em>sániid erohus lea sániid vuosttaš jietnadagas. Dákkár diđolašvuohta lea guovddážis go čállingielas oinnolaš manifestašuvdnan dán guovtti sáni erohus merkejuvvo d- ja n-bustávaiguin. </p>
<p>Ja aiddo čállingiela oahpahallama fokus hámiide (sátnesojaheapmi, suorggi-deapmi, gihpuid ráhkadus ja cealkkahámit) duddjogoahtá giellaoahppamáhtu.</p>
<p>Ná besset oahppit dađistaga oahppat hápmeoahpa guovddáš namahusaid.</p>
<p>Dáid áššiid oahppamis lea álggos geavatlaš mihttomearri: vuos beassat oahppat jietnadagaid ja bustávaid oktavuođa nu ahte veadjá čoavdit čálakoda.</p>
<p>Dađistaga šaddá maid sáhka giela vuogádatlaš beliid oahppamis ja nu maiddái beassat oahppat dan metagiela mainna giella čilgejuvvo. <em type="bold">7.5 Objektiivvalaš ja subjektiivvalaš giellageavaheapmi </em></p>
<p>Giellafága lea duodjefága ja dán duodjefága ávnnas lea giella. Dan ávdnasis sáhttit duddjot máŋggalágan teavsttaid. Ávnnas hábmejuvvo nu ahte dat govvida maid nu, ovdanbuktá jurdaga. Ja jurdda fas hábme giela viidáseappot.</p>
<p>Gielalaš duoji várás leat guokte váldobargovuogi mat buori muddui vástidit objektiivvalaš ja subjektiivvalaš giellageavaheapmái: analyhtalaš bargovuohki mas mii disponeret, guorahallat, vihkkehallat, ákkastallat ja heivehallat, ja de lea intuitiivvalaš bargovuohki man vuođđun lea olbmo intuišuvdna.</p>
<p>Intuišuvdna lea dovdu, dovdu mainna dakka viđe fuobmá, dovdá dahje ádde maid nu almmá smiehtakeahttá ja guorahalakeahttá. Gielalaš duoji bargo-vuohkin intuitiivvalaš bargovuohki hukse dovdduid ala. Danin dat suovvá stoahkat, govahallat, niegadit ja dahkaluddat. Intuitiivvalaš bargovuohki ii gáibit jierpmi stivrejeaddji guorahallama.</p>
<p>Sihke ášši ja gielalaš hámi guora hallamiin sátneduodji jáhkiha ja beroš tahttá.</p>
<p>Olu sátneduojit geasuhit vel eane buid go čálli geava ha iežas dadjanvugiid, vuorddekeahtes čovdosiid ja miellagova. Muhtimat besset buoremusat johtui čállimiin analyhtalaš bargovugiin, nuppit fas intui-tiivvalaš vugiin.</p>
<p>Gielalaš duddjomis mii dárb bašit máhttit goappašiid bargovugiid. Eanaš háviid dárbbašuvvo intuitiivvalaš duodjái analyhtalaš bargo-vuohki amas šaddat dušše kaos ja moivi ja analyhtalaš duodjái fas intuitiivvalaš bargo vuohki amas šaddat menddo ovddalgihtii árvidahtti teakstan dahje ivnnehis teakstan, jos dat dakkárin ii leat oaivvilduvvon. Guorahallamat, áššečilgehusat ja teknihkalaš rávvagat leat dakkár teavsttat mat čuvvot objektiivvalaš ja analyhtalaš ovdanbuktinvuogi.</p>
<p>Skuvlaáigge ferte leat sadji sihke dikšut ja hárjehallat krea tiivvalaš giella-geavaheami. Gielladiđolašvuođa ja giellariggodahttima oainnus lea deaŧalaš beassat oahppat objektiivvalaš giellageavaheami vuostebeali, namalassii subjektiivvalaš giellageavaheami stiilavariánttaid, ja oahppat makkárat daid dovdomearkkat leat ja mo dakkár teavsttaid sáhttá hábmet. Dasa mis leat sihke čáppagirjjálašvuođas ja maiddái máidnasiin ja muitalusain olu buorit ovdamearkkat, ja njálmmálaš ovdanbuktimisge beassat dan vásihit sihke luđiin, lávlagiin ja teáhterčájálmasain.</p>
<p>Skuvla lea guhká dikšon analyhtalaš bargovuogi giellabargguin. Čállimis leat oahpaheaddjit muittuhan ahte čállinbarggus galgá leat oanehis álggahus dahje láidehus, dasto galgá ákkastallat sihke beali ja vuostá ja de galgá vel loahpahit čállosa čoahkkáigeasuin. Dálá áigge mii tevdnet jurddakárttaid, čohkket dieđuid, ohcat duogášdieđuid, guorahallat mo hábmet čállosa, ráhkadit bajilčállagiid ja álggahusaid, sirddašit osiid ja cealkagiid, ohcat ovdamearkkaid ja govaid, lohkat ja divodit, logahit ja divuhit, redigeret ja ođđasit heivehit. Dat gii dán bargovuogi máhttá ja hálddaša, lihkostuvvá dábálaččat bures daningo olles proseassa lea analyhtalaččat guorahallojuvvon ja dan vuođul ožžon loahpalaš hámi.</p>
<p>Akademalaš barggu lea veadje-meahttun jurddašit analyhtalaš bargovuogi haga.</p>
<p>Muhto dákkár bargovuohki ii soaitte álohii heivet buohkaide.</p>
<p>Leat olu vejolašvuođat mo geahččalit darvvihit sániid báhpárii intuitiivvalaš bargo-vugiin. Muhtimiidda sáhttá leat álkit čálligoahtit almmá jurddašalakeahttá maid, mo ja manin. Lea measta dego njuiket čáhcái, gálašit ja stunžet, duostat vuodjalit ja fitnat čiekŋalasas maid. Dat gii gálaša gielas ii dárbbaš ballat duššamis. Go lea Govva 11. Gova vuođul maid sáhttá maid nu čállit.beassan veaháš hárjehallat, de veadjá lihkadit bures ja beassá gosa háliida, iige jurddaš leago hárjehallan analyhtalaččat vai intuitiivvalaččat. Muhto ovdal go dan muddui lea ollen, de sáhttá intuitiivvalaš hárjehallanvuohki leat roahkasmahttán oahppi buokčalit gillii, stoahkat sániiguin ja nu beassat johtui čállimiin.</p>
<p>Moktii, dearvvašvuhtii ja beaivválaš birgemii lea deaŧalaš ahte olmmoš lea buriin veajuin. Ja buriin veajuin lea dávjá dat gii lášmmohallá ja hárjehallá.</p>
<p>Gielalaš gulahallan, erenoamážit dat mii geavvá čálalaččat, gáibida maid-dái viššalis hárjehallama. Olbmo giella maid doaŋgu jos dainna ii beasa lášmmohallat. Danin fertet beassat olu hárjehallat. Dávjjes oanehis hárje-hallamat leat buorebut go okta guhkes hárve háve. Giellalášmmohallamis ii jerrojuvvo maid ja mo čálát, muhto váldoáššin lea ahte čálát. Bisut giellalášmadin go barggat konkrehtalaččat ja geavatlaččat máŋggain oanehis bargguin. Golbma minuhta dahje vihtta minuhta! Dan lea vejolaš nákcet, ja go čállimiin vuos beassá johtui, de sáhttá nákcet guhkit bargguid maid.</p>
<p>Ohppiid teavsttat speadjalastet oahpaheaddji addin bargobihtáid mat máŋgii leat dakkárat go omd. geasseluopmu, somás mátki, givssideapmi, boahtte-áigi, ustitvuohta jna. Divtte ohppiid beassat iskat čállit maiddái dakkár fáttáid birra main besset govahallat mielas: boares gáma muitala, maid niestelávka jurddašii, balvva beaivegirji, čále Ovllá birra gii olles vahkko-loahpa váivašuvai go diđii ahte fas galggai skuvlii vuolgit vuossárgga, soahki mii fáhkkestaga álggii hállat. Oahppit sáhttet ieža maid hutkat fáttá man birra čállit. Dá leat muhtin eará ovdamearkkat maid sáhttá geavahit intuitiivvalaš giellageavaheami hárjehussan:1. Čále mii boahtá millii go guldalat musihka. Geahččal čállit iešguđetlágán musihka vuođul.2. Čále mii boahtá millii go oainnát man nu gova. Sáhtát geahččalit vástidit govvii guoski gažaldagaid, nugo omd.:</p>
<p>Gosa lea nieida viehkamin?</p>
<p>Manin beana ciellá?3. Rokka busses ovtta diŋgga. Mii boahtá millii? Čále dan birra.4. Fina olgun vázzimin moadde minuhta.</p>
<p>Maid oidnet, gullet, hakset, dovdet, jurddašit?</p>
<p>Analyhtalaččat gáibideaddji čállinbarggut lassánit dađistaga nuoraidskuvlla rájes dađe mielde go ohppiid kognitiiva dássi dahká dákkár teakstabuvtta-deami vejolažžan. Analyhtalaš teavsttaid hábmema veahkeha dat go besset hárjánit lohkat áššeteavsttaid sámegillii ja nu oahppat áššái guoski doahpa-giid ja dasa gulli terminologiija. Dalle lea maid vejolaš čállit analyhtalaš teavstta omd. guovttegielatvuođa birra dakkár bajilčállagiin go omd. <em type="italic">Sámi servodaga doaibmi guovttegielatvuohta </em>. </p>
<p>Ohppiid čállinbarggut galget váldot duođalaččat. Dat máksá ahte oahpa-headdji veahkeha dárbbu mielde nu ahte oahppái lea álkit beassat johtui čállinbargguin. Ferte maid leat gárvvis rávvet, neavvut ja movttiidahttit čállinproseassa áigge. Dát lea erenoamáš deaŧalaš jos oaidná ahte oahppi rahčá čállinbargguiguin. Ja go čálus lea gárvvis, de ferte oahppi beassat diehtit makkárin su bargu árvvoštallojuvvo. Čállinbargguid árvvoštallamis ii leat doarvái merket ahte lea riekta (R) (gč. govva 12), muhto oahpahead-dji ferte kommenteret sihke sisdoalu ja giela, geassit ovdan buriid beliid ja maiddái heajos beliid (jos dakkárat leat). Lea erenoamáš deaŧalaš ahte oahppi oažžu konkrehta rávvagiid mo teaksta sáhtášii šaddat vel buoret.</p>
<p>Jos leat áššit mat gusket eanebuidda, de sáhttá čohkket daid ja de čilget mo daid osiid buoridit. Čilgehusaid lassin berre oahpaheaddji maiddái ráhkadit hárjehusaid veahkehan dihte dakkár áššiin maiguin oahppit rahčet. <em type="bold">7.6 Teaksta vuođđun čállinhárjehallamii </em></p>
<p>Gárvves teavsttaid maid sáhttá geavahit vuođđun čállinhárjehallamiidda.</p>
<p>Sáhttá hárjehallat čállit diktáhta dahje sánuheami mielde. Dalle oahpaheaddji dahje muhtin oahppi lohká oanehis teavstta, cealkaga háválassii, maid de juohkehaš čállá iežas čállingirjái. Dákkár mekánalaš čállinhárjehusas ii dárbbaš ieš hutkat man birra čállit. Teavstta sáhttá válljet máŋgga ulbmila mielde, omd. oasi man nu oahppofáttás maid lea oahpahallamin, lávlla-teavstta maid galggašii bajil máhttit dahje man nu miellagiddevaš dahje somás teavstta. Dákkár čállinbargguin oahppis lea alddis vejolašvuohta dárkkistit iežas teavstta go beassá oaidnit lohkkojuvvon teavstta. Dákkár bargguin beassá hárjehallat sihke riektačállima ja normerejuvvon čállingiela.</p>
<p>Seammás dat lea maid muitohárjehallan, go gártá vuojulduvvat dárkilit čuovvut mii lohkkojuvvo ja bisuhit dan muittus dan botta go čállá.</p>
<p>Čuovvovaš lávki sáhttá leat hárjehallat muitit olles teavstta sisdoalu. Dalle oahpaheaddji lohká teavstta moddii ja dan maŋŋá oahppit čállet muittu mielde ja maiddái iežaset sániiguin muitalusa sisdoalu. Dákkár čállinhárjehusain ii dárbbaš ieš smiehttat fáttá man birra čállit ja lea friddjasat heivehit čállosa iežas dadjanvuogi mielde. Maiddái dákkár sisdoalu geardduheapmi addá vejolašvuođa gullat normerejuvvon čállingiela ovdanbuktinvugiid ja dan vuođul hábmet iežas čállosa.</p>
<p>Bajit dásiin oahppogirjeteavsttaid lohkan berre geavahuvvot maid-dái čállinhárjehallama ulbmilin. Oahppogirjeteavsttaid geavaheapmi čállinbargguin ii nanne dušše čállinmáhtu, muhto addá maid vejolašvuođa duddjot nannoset fágamáhtu. Čoahkkáigeassu dahje teavstta deaŧaleamos áššiid ovdanbuktin čálalaččat iežas sániiguin bidjá oahppi guorahallat teavstta áibbas eará láhkai go dušše lohkan. Oahppogirjeteavstta čoahkkáigeassu eaktuda ahte lohká teavstta dárkilit ja ulbmillaččat vai máhttá iežas sániiguin muitalit man birra lea sáhka. Fágagiela doahpagat aktiverejuvvojit, eai dušše iežas siskkáldas áddejupmin, muhto maiddái nu ahte daid máhttá gaskkustit aktiivvalaš giellageavaheaddjin. Ná aktiverejuvvo fágatearpmaid geavaheapmi, ii dušše lohkkin muhto maiddái čállin. Ja aiddo dat leage guovddážis bajit dásiid fágamáhtu duddjomis vai ii báze dušše passiivvalaš lohkkin, muhto dakkár lohkkin gii máhttá sihke oahppanproseassa nannema várás ja iskosiid ja eksámeniid várás, čálalaččat ovdanbuktit fágamáhtu ja dasa guoski guorahallamiid. Ná beassá oahppat ii dušše geardduhit oahppo-girjji osiid bajil ohppojuvvon teakstan, muhto iežas sániiguin oktiigesson ja oppalaččabuš hámis.</p>
<p>Go ná beassá bargat oahppogirjeteavsttaiguin, de muitá buorebut ja sáhttá dan maid lea oahppan álkibut geavahit ávkin, iige dušše geardduhit. Ođđa máhttu sáhttá de geavahuvvot go šaddá dárbu guorahallat ja geahččalit gávdnat čovdosiid ođđa čuolmmaide, go dárbbaša vuođuštit iežas ákkastallama ja go áigu earáiguin gulahallat iežas áddejumi birra. Oahppogirjeteavstta čoahkkáigeasu vuođul maid sáhttá oahpaheaddji buorebut oaidnit maid oahppi lea fáhten, go jos dušše oaidná ovddalgihtii divvojuvvon gažaldagaid vástádusaid maid lea vejolaš reproduseret njuolga oahppogirjjis. Teavstta čoahkkáigeassin eaktuda ahte veadjá váldit mielde mearkkašahtti osiid ja guođđit unnit mearkkašahtti osiid eret. Čoahkkáigeassu čájeha máhttágo gávdnat teavstta guovddáš sisdoalu, áddet mo áššit gullet oktii ja dasto hábmet sisdoalu skuvlagiela teakstan. Dákkár čállinbargu hárjeha analyhtalaš bargovuohkái mii eaktuda fágamáhtu ja čálalaš hábmema oktiiheiveheami. <em type="bold">8 Giella ja oahpahus </em></p>
<p>Gielas lea duppaldoaibma. Dat doaibmá gulahallama gaskaoapmin ja seam-más dat lea maid gaskaoapmin čilget dan maid gaskkusta. Giella ii leat goassege neutrála. Dat duddjo perspektiivva ja miellaguottu mo olmmoš áššiid oaidná, ja nu šaddáge giella oassin fáttás maid gaskkusta. Bruner (2006) mielde eanaš min oahpásmuvvamis máilbmái ii geava njuolggo deaivvadeapmin. Go vel oktageardáneamos fysihkalaš fenomenaid hárve oahppat okto ja njuolgga vásáhusain, muhto kategoriijaid ja oktavuođaid vuođul mat leat čielgasit kultuvrralaš buktagat. Vásáhusat dulkojuvvojit siva ja váikkuhusa ektui ja ná duddjojuvvo doabamáilbmi. Go giela váikkuhus dahje oassi fysihkalaš ja biologalaš máilmmi áddemii lea ná čielggas, de dat lea vel čielgaseabbo servodatlaš áššiid áddemis. Servodaga <span type="quote">“duohtavuohta”</span> lea eanaš háviid giela geavaheami boađus, nugo omd. dakkár gielladagut go lohpideamit ja geatnegahttimat. Servodaga fenomenain leat olu dakkárat main ságastallojuvvojit ja dulkojuvvojit olbmuid geatnegasvuođat ja vuoruheamit, ja dáid doahpagiid sisdoallu ilbmá olbmuid ságastallamiin ja dulkojumiin.</p>
<p>Dat mearkkaša ahte go lea sáhka servodatlaš <span type="quote">“duohtavuođain”</span>, nugo omd. <em type="italic">friddjavuohta </em>dahje <em type="italic">dásseárvu </em>, de daid duohtavuohta ii leat mange áđas iige geange oaivvis, baicce dáid doahpagiid birra divaštallamis ja ákkastallamis. </p>
<p>Dás čuovvu kultuvrra dynámalašvuohta, go kultuvra lea álo hábmema ja ođđasit hábmema proseassa masa váikkuhit servodatlahtuid dulkojumit ja soabadallamat. Dán oainnu mielde kultuvra ii leat dušše doaimmaid njuolggadusvuogádat dahje daid spesifieren, muhto maiddái forum gos mearkkašumiid birra ráđđádallojuvvo ja gos doaimmat čilgejuvvojit. (Bruner 2006 : 80–81.) Sara (2013) lea buorre ovdamearka das mo siida-doahpaga birra ságastallamat ja dulkojumit mo ain gos ja goas váikkuhit dasa mo vástideaddji tearbma áddejuvvo ja geavahuvvo.</p>
<p>Dálá oahppoplána oppalaš oasi láidehusas namahuvvo oahpahusa guovddáš áššin čilget ja vuođuštit ehtalaš vuođđojurdagiid ja njuolggadusaid. Daddjo maiddái ahte iešguđet kultuvrraid ja árbevieruid deaivvadeamit mielddisbuk-tet ođđa oainnuid ja addet vuođu kritihkalaš árvvoštallamii. (Gč. oahppoplána</p>
<p>Dárkkuhusa ozadeaddji olmmoš -kapihttala.) Dáid áššiid oahppan ja dakkár oahpu aktiviseren, nu ahte dan birra sáhttá ságastallat ja vel árvvoštallat kritihkalaččat, eaktuda buorre doabaáddejumi ja hárjáneami gielalaččat hábmet jurdagiid ja oaiviliid abstrákta áššiid birra. Čilgehusat, vuođušteamit ja árvvoštallamat leat gielladagut maid duddjon ja ovdáneapmi geavvá aktiivvalaš giellageavaheami vuođul, ja nu leage dalle skuvla kulturforum gos mearkkašumiid birra ráđđádallojuvvo ja gos doaimmat čilgejuvvojit.</p>
<p>Ráđđádallamat ja čilgemat gevvet giela vehkiin. Giela deaŧaleamos genera-tiiva aspeakta ii leat gávdnamis giellaoahpas (nugo dat lea oahpis generatiiva giellaoahpas), baicce giela geavahanvejolašvuođain dahje pragmatihkas.</p>
<p>Dán oktavuođas Bruner (2006) čujuha giellaetnográfa Dell Hymesii gean mielde lea vejolaš diehtit mo galgá hábmet dohkálaš cealkagiid ja geavahit sátnegirjji riekta, muhto dattege ain leat nu daddjon diehtti lingvisttalaš duihmi ( <em type="italic">idiot savant </em>), gii ii dovdda giela geavahanvejolašvuođaid ja -ráddjehusaid. Dán son buohtastahttá kultuvrrain mas maid leat iežas njuolggadusat, muhto seammás maid mearihis vejolašvuođat doaibmat dan siskkobealde ja geavahit kultuvrra njuolggadusaid doaimmaid várás, erenoamážit sisdoalu ja mearkkašumiid hábmemii. (Bruner 2006: 82.) Dát lea buohtastahttimis skuvlaoahpahusa giela stáhtusiin, mas akademalaš giellamáhttu adnojuvvo eaktun buriid oahppobohtosiid juksamii, muhto hálddaškeahttá árgabeaigiela olmmoš sáhttá dovdat iežas oalle láhppon árgabeai dili gulahallanoktavuođain. </p>
<p>Hymes (1971) loktii ovdan viidásat giellagelbbolašvuođa doahpaga go dat mii lea dovddus Chomsky giellateoriijas, go válddii atnui gulahallan-gelbbolašvuođa doahpaga man vuollái gullet ságastallanmáhtu njuolgga dusat, gielalaš buorremenolašvuođa njuolggadusaid dovdan ja gulahallandilálaš-vuođa árvvoštallanmáhttu. Dassážii lei ráđđen Chomsky gielladieđalaš oaidnu man mielde váldoáššin lei dutkat giellaoahpa, erenoamážit cealk-kaoahpa, iige giellageavaheami. Hymes oaidnu duddjui vuođu maŋit áiggi kontekstuála ja funktionála giellateoriijaide mat fas leat mielddisbuktán ahte dálá giellaoahpat govvidit giela hápmevuogádaga ja doaimma oktan ollisvuohtan. Dákkár giellaoahpain boahtá ovdan ahte ferte váldit vuhtii man oktavuođas giella geavahuvvo ja ahte giella lea juoga man vehkiin sáhttá čađahit doaimmaid go gulahallá earáiguin. (Iversen ja earát 2014: 11‒13.) <em type="bold">8.1 Čállingiela kultuvrralaš mearkkašupmi </em></p>
<p>Almmá čállingiela haga lea váttis jurddašit mo servodatovdáneapmi livččii juksan dálá máhtto- ja diehtojuohkinservodaga dási. Čálamáhtu golbma deaŧalaš iešvuođa dahket vejolažžan alladásat jurddašeami mii lea dolvon servodaga ovddos guvlui. Vuosttažettiin čállin dahká vejolažžan vurket čálli iežas ja earáid máhttu, áddejumi ja vásáhusaid. Dat dahká vejolažžan dárkilasti vugiin iskat gaskkustuvvon dieđuid doallevašvuođa alladássásaš matematihka rájes biepmoráhkadan- ja snihkkenrávvagiid rádjai. Boarrá-seamos čállinvuogádagat maid mii dovdat ledje ráhkaduvvon dan várás ahte sáhtii vurket ja nu muitit vearromávssuid. Lágaid maid livččii lean váttis muitit jos dat eai livčče vurkejuvvon teakstan. (Berge 2014: 489−490.) Dasto dahká čállingiella maiddái vejolažžan systemáhtalaččat dutkat, guorahallat, kritiseret, gieđahallat ja ovdánahttit ovddeš máhtu ja vásáhusaid. <em type="bold">8.2 Čállingiela oahppan </em></p>
<p>Giellaovdáneapmi dáhpáhuvvá vuosttažettiin gulahallanoktavuođaid vuođul.</p>
<p>Dat eaktuda ahte olmmoš beassá gullat giela ja ahte ieš beassá geavahit dan nu ahte nubbi eará beassá gullat. Gielas lea ná maiddái vuorrováikkuheaddji doaibma: mun hálan, don guldalat; don hálat, mun guldalan.</p>
<p>Govva 13. Čilgehusat leat gielladagut. (Bamse - máilmmi gievrramus guovža, 13/2014:11)</p>
<p>Leago čállingiela oahppan áibbas earálágan proseassa go hállangiela oahp-pan? Jos jurddašit mo mii oahppat eatnigiellamet ja čállingiela, de mii dieđus álkit oaidnit erohusaid: eatnigiela oahppat ruovttus almmá mange oahpahusa haga ja čállingiela mii dábálaččat oahppat skuvllas oahpahusa vehkiin. Dutkanmáilmmis leat guokte goabbatlágan oainnu das mo čállingiela ovdáneapmi geavvá. Nuppi oainnu mielde dán guovtti gulahallanvuogi ovdáneamis prinsihpas ii leat stuora erohus. Jos mánná beassá bajásšaddat čállingiellabirrasis gos vásiha čállingiela lunddolaš gulahallanvuohkin, de máná čállingiela máhttu ovdána seamma lunddolaččat go njálmmálaš gulahallan. Nu sáhttáge dalle ovdánahttit máná čállingiela máhtu go addá mánnái vejolašvuođa šaddat bajás čállingiela movttiidahtti ja hásttuheaddji birrasis. Čállingiela oahppan lea oassi oppalaš giellaoahppamis.</p>
<p>Vaikko guldaleapmi, hállan, lohkan ja čállin ovdánitge sierra gálgan, de dáid gaskkas leat maiddái vuorrováikkuhusat. Dán áigge mánát álkit sosialisere-juvvojit čálakultuvrii jo riegádeami rájes, ja čálakultuvrralaš birrasis mánná ieš fuobmá ahte gielas lea maid oinnolaš ovdanbuktinvuohki. Muhtin mánát sáhttet ieža oahppat sihke lohkat ja čállit ovdal go skuvlii álget. Ja vel eanebut sáhttet ná čoavdit čállingiela koda jos dasa lassin rávisolbmot veahkehit ja movttiidahttet sin dán proseassas (vrd. Vygotskij teoriijain, omd. A. Aikio 2000: 178). Korkeamäki (2001) oainnu mielde čállingiela oahpahallan lea eanaš dutkojuvvon dušše skuvlaoahpahusa ektui, vaikko mánás leat jo olu vásáhusat čálakultuvrras, maid iežas vuogi mielde váldá atnui sihke mahkášlohkamin ja -čállimin.</p>
<p>Mánná gii beassá bajásšaddat dakkár birrasis gos čállingiella lea oidnosis, oahppá farga váldoášši, namalassii hállangiela ja čállingiela oktavuođa.</p>
<p>Dán dásis mánná sáhttá lohkat sihke sániid ja teavstta, vaikko ii šattage nugo teaksta lea sánis sátnái. Go ii máhte vel lohkat, de hutká ieš sisdoalu.</p>
<p>Dákkár lohkan gohčoduvvo pseudo- dahje mahkášlohkamin. Dasto lea vel dakkár ovdalohkanmuddu go mánná lea oahppan dovdat sániid govvan ja nu máhttá lohkat omd. ÁVVIR ja Statoil. Dát gohčoduvvo <em type="bold">logográfalaš </em>lohkanmuddun ja dan vuođul lea buorre vejolašvuohta oahpásmahttigoahtit máná bustávaide. </p>
<p>Nuppi eará oainnu mielde hállangiela ja čállingiela ovdáneamis lea čielga erohus. Čállingiela oahpahallama eaktun adnojuvvo dihto ahtanuššanmuddu ja gielladiđolašvuođa dási juksan. Vygotskij (2001) lohká ahte ii leat vejolaš oahpahit jahkásaš máná lohkat iige golmmajahkásačča čállit. Čállingiela ovdáneapmi ii gearddut hállangiela ovdáneami vuogi. Čállojuvvon giella lea iehčanas gielladoaibma mii lea earálágan go hállangiella sihke hámi ja doaimma dáfus, ja dat gáibida alla abstrakšuvdnadási. Čállingiela oahpahal-lamis mánná ferte luvvet iežas hállamis ja buhttet sániid sániid govaiguin.</p>
<p>Čállin ii leat abstrakšuvdna dušše hállangiela jietnadagaid ektui muhto maiddái ságastallanguoimmi ektui. Mánnái lea áibbas ođđa ja amas ášši ságastallat gulahallanguoimmi haga dahje dušše jurddašuvvon olbmuin. (Vygotskij 2001: 157, 161.)</p>
<p>Čállojuvvon giella lea monologagiella, ságastallan mii geavvá buhtes čállinbáhpiriin. Čállingiela gulahallan lea hui sakka čadnon sániid formála mearkkašumiide ja dat gulahallanvuohki dárbbaša eambbo sániid go hállan-giella seamma jurdaga ovdanbuktimii. Dat juvssada olbmo gii lea eará sajis ja geas hárve leat seamma áššit mielas go sus gii čállá. Danin ferte sisdoallu čilgejuvvot dievaslaččat ja nu geavahuvvojitge dadjanvuogit mat hállamis livčče eahpelunddolaččat. Dása čujuhitge dakkár dadjanvuogit go <span type="quote">”hállá nugo čállá”</span> ja <span type="quote">”hállá dego girji”</span>.</p>
<p>Čállingielas maid ii leat álo vejolaš oažžut ovdan daid erohusaid maid hállangiella veadjá ovdanbuktit. Daningo čállingielas eai boađe ovdan jietnadeami suprasegmentála bealit nugo šuokŋa, deattuheapmi ja nuohtta, de sáhttet muhtimin cealkagat dan geažil šaddat eahpečielgasat dulkoma ektui. Okta dakkár ovdamearka lea <em type="italic">dat ii gierdda olbmuid lahka boahtit </em>mii sáhttá parafraserejuvvot jogo <em type="italic">dat ii gierdda ahte olbmot bohtet lahka </em>dahje <em type="italic">dat ii gierdda boahtit olbmuid lahka </em>. </p>
<p>Dán áigge čállingiela oahpaheami jurddašeapmi váldá vuolggasadjin ahte gielladiđolašvuođa nannen lea čállingiela oahpahallamii ávkin. Olles skuvlavázzima álggaheapmi, iige dušše lohkan- ja čállinmáhtu oahpaheapmi, lea árbevirolaččat vuođuštuvvon dan ala ahte mánná guđajahkásažžan lea juksan heivvolaš ahtanuššandási álgit skuvlii. Easkka min áigge lea dohk-kehuvvogoahtán dakkár oaidnu ahte lea vejolaš systemáhtalaččat maiddái ruovttuin ja mánáidgárddiinge ráhkkanit čállingiela oahppamii. Maria</p>
<p>Montessori (1870–1952) čájehii ahte bealviđátjahkásaš jo sáhttá oahppat čállit, ja ná nuorra mánáid čállimis lea erenoamáš rikkis ja miellagovváduslaš giellageavaheapmi, mii ii šat oidno veaháš boarráset mánáid čállimis.</p>
<p>Vygotskij (2001) geavahii dán ovdamearkan dasa man stuora váikkuhus heivvolaččat lágiduvvon oahpahusas lea. Vaikko sáhttá hállat optimála oahppanáiggi birra, de dat dattege ii sáhte čilgejuvvot buhtes biologalaš áššin, goitge ii nu máŋggabealat proseassa ektui go čállingiela oahppan. Vygotskij čujuha iežaset iskamiidda mat čájehit ahte maiddái sosiála ja kultuvrralaš bealit váikkuhit dán prosessii, ja nu leage maiddái čállingiela oahppama lihkostuvvan dan duohken makkár doarjaga mánná oažžu rávisolbmuin ja oahpahusas. (Vygotskij 2001: 168.)</p>
<p>Čállingiela máhtu ja gelbbolašvuođa duddjomis dán guokte vuođđooainnu sáhttá oaidnit oktan ollisvuohtan. Dat máksá ahte čálamáhtu nannemis lea deaŧalaš fuolahit ahte mánát besset leat čállingiela birrasis mii geasuha ja movttiidahttá nu árrat go vejolaš hárjehallat lohkat ja čállit. Seammás leat maid olu vásáhusat čájehan ahte čállingiela oahppamii lea ávki systemáhtalaš pedagogalaš lahkonanvugiin main sáhttá atnit ávkki skuvlla lohkan- ja čállinoahpahusas. Ja go goitge lea ain nu ahte olu mánát eai vel máhte lohkat ja čállit go bohtet skuvlii, de dáid vuođđogálggaid oahppama ja oahpaheami sáhttá buoremusat ja johtilepmosit ovddidit skuvlabirrasis, gos mánáid láidesteaddjit dovdet eavttuid ja bargovugiid maiguin čállingiela nannenbargu sáhttá pedagogalaččat lágiduvvot.</p>
<p>Sámegielat máná vejolašvuohta oažžut veahki čállingiellabirrasis lea áibbas earálágan go riikkagielat máná vejolašvuohta. Sámegielat mánná deaivida nu olu teavsttaiguin mat eai leat su eatnigillii čállojuvvon ja nu leage hárve vejolaš veadjit ovttastahttit čállingiela hállangielain. Jos sámegielat mánná oaidná girdigova ja oaidná dan vuolde dárogiela sáni <span type="quote">”fly”</span> dahje suomagiela sáni <span type="quote">”lentokone”</span>, de dat ii oaččo rivttes gova hállon ja čállon sáni oktavuođas. Danin sámegielat mánnái dákkár teakstadeaivvadeamit eai atte vejolašvuođa ovttastahttit čállingiela hállangielain. <em type="bold">8.3 Čálamáhttui ráhkkaneapmi ovdal skuvlaagi </em></p>
<p>Čállingiela oahpahallan, ja erenoamážit lohkanmáhttu, leamaš skuvlahistorjjá álggu rájes okta skuvlavázzima váldoulbmiliin. Min áigge dán oahpahal-lama metodagažaldagat leat ain áigeguovdilis sáhkafáddán. Vaikko dáid áššiid birra leamaš ovdalge dávjá sáhka, de dat leat fas boktán erenoamáš beroštumi maŋŋá go čálamáhtu iskkadeamit lágiduvvogohte sihke riikadásis ja erenoamážit maŋŋá go riikkaidgaskasaš teasttaid2 bohtosat leat alm-muhuvvon. Dál lea maiddái stuorra beroštupmi ovdal skuvlaahkásaččaid gielladillái, go dutkanbohtosat leat čájehan ahte dan giellamáhtus mii mánás lea ovdal go álgá skuvlii, lea stuorra mearkkašupmi čálamáhttui ja nu maiddái skuvlavázzima lihkostuvvamii. Mánáidgárddi gielladiđolašvuođa nannenbargu veahkeha álkibut beassat johtui čállingiela oahppamiin. Duhko-raddamiin, mas ii gáibiduvvo ahte galgá oahppat lohkat, besset mánát hárjehallat vuođđogálggaid mat leat ávkin lohkan- ja čállinoahpahallamii. (Hagtvet 2002; Lundberg ja earát 1998.)</p>
<p>Giellaovdáneami kártema várás lea ráhkaduvvon iskanmateriála guovtte-jahkásaččaid várás, mii sáhttá geavahuvvot go mánná boahtá dearvvašvuođa iskamii. Reynell-giellaiskkadeapmi mánáide gaskal beannot ja guhtta jagi lea heivehuvvon sámegillii ja nu lea maiddái Norgga mánáidgárdemánáid várás ráhkaduvvon giellaovdáneami registrerenmateriála, Tidlig registrering av språkutvikling (TRAS). Sámegillii heivehuvvon Árra GiellaOvdáneami</p>
<p>Registreren (ÁGOR) veahkkeneavvut dahket vejolažžan árvvoštallat máná giellaovdáneami dan ektui mii lea gaskamearálaččat vuorddehahtti máná agi ektui.</p>
<p>DASAGO (davvisámegiel mánáid giellaovdáneapmi) lea Romssa universi-tehta dutkanprošeakta (2011–2016) man ulbmil lea ovdánahttit dutkan- ja kártenneavvuid davvisámegiela mánáid giellaovdáneapmái, guorahallat mo davvisámegielat mánát oččodit giela ja juohkit dieđuid dan birra ásahusaide maidda dát dieđut leat deaŧalaččat (nugo mánáidgárddit, skuvllat ja dearvvašvuođasuorgi). Dutkanprošeavttas kártejuvvojit mánát geat leat gaskal 8 mánu ja 3 jagi boarrásat.</p>
<p>Skuvllain fas lea jurdda nationála iskosiid vuođul čuovvut juksetgo oahppit vurdojuvvon máhttodási. Dát iskosat, mat eai guoskka dušše čállingiellamáhtu iskamii, leat oassi máhttoloktemis mii lea vuođđo- ja joatkkaskuvlla reforbma mii álggahuvvui 2006:s. Dát reforbma fas duddjo viidáset mihttomeari ala mii lea dahkat buohkaide vejolažžan oahpu ja máhtu háhkat miehtá eallinagi, nu ahte sáhttá birget servodagas ja bargoeallimis mii oppa áigge nuppástuvvá.</p>
<p>Dálá servodagas lea mealgat váddáset birget lohkan- ja čállinmáhtu haga go ovdalis áigge. Gulahallan ja gaskkusteapmi geavvá hui olu oktavuođain čálalaččat ja dat gii ii máhte lohkat ja čállit bázahallá álkit ‒ ii dušše gask-kustuvvon dieđuid ektui, muhto maiddái nu ahte ii beasa dan bargomáilbmái mii gáibida čállingiela máhtu. Danin čuvvojuvvoge dál dárkilit man dásis dát máhttu lea ja mo lohkan- ja čállinmáhtu álohii sáhtášii nannet (omd.</p>
<p>Pisa- ja Pirls-iskosat).</p>
<p>Earuhan dihtii čállingiela oahpaheami mii sáhttá dahkkot mánáidgárddis skuvlla čállingiellaoahpahusas, de daddjo ovddit lahkonanvuogi birra ahte dat lea čállingillii oahpásmuvvan dahje ráhkkaneapmi. Ulbmil mánáidgárddi čállingillii bajásgeassimis ii leat ahte mánná galgá oahppat lohkat ja čállit, muhto galgá beassat duddjot buori vuođu dasa maid skuvllas álgá oahpahallat.</p>
<p>Nu ii leatge šat jearaldat leago vejolaš mánáidgárddiin váldit atnui čállingillii bajásgeassima bargovugiid, jearaldat lea baicce mo dan sáhttá dahkat.</p>
<p>Dákkár bajásgeassima lihkostuvvamii leat guokte váldoeavttu: mánná ferte beassat vásihit čállingiela geavaheami ávkkálažžan ja buot čállingiela doaimmat galget leat heivehuvvon máná ahtanuššandássái. Mánáidgárddi ahkásaš mánáide stoahkan lea nu guovddáš oassi eallimis ahte čállingillii oahpásmuvvange ferte heivehuvvot dan mielde. Olu dutkanbohtosat čájehit ahte mánát geat ovdal skuvlaagi leat beassan oahpásmuvvat čállingillii eai nu dávjá vásit lohkan- ja čállinváttisvuođaid go sii geat besset álggahit dán proseassa easkka skuvlaahkásažžan. (Hagtvedt 2002.) Lorentzen (2003) deattuha man boastut lea jurddašit ahte čállingillii láidesteami vuođđu ja álgu galgá leat máná iežas beroštumi duohken. Dát mielddisbuvttášii ahte dušše dat mánát geain jo lea čállingiela beroštupmi váldojuvvošedje vuhtii.</p>
<p>Son baicce deattuha man deaŧalaš lea movttiidahttit ja láidestit čállingiela geavaheapmái aiddo dakkár mánáid, geat eai čájet beroštumi čállingillii.</p>
<p>Mánáidgárddiin lea gal álggu rájes jo geavahuvvon girjegiella seamma láhkai go olu ruovttuinge, namalassii lohkkojuvvon teakstan, go mánáide leat lohkan máidnasiid ja muitalusaid. Muhto muđui gal leamaš vel juoba vuosteháhkuge čállingiela fokuseremii. Ággan lea geavahuvvon earret eará ahte čállingiela lea nu váttis oahppat ahte das ferte suddjet máná.</p>
<p>Muhtimin dákkár oainnu duohken lea jurddašanvuohki mii atná čállingiela nu áibbas earáláganin go eará ovdanbuktinvuogit ja doaimmat nugo omd. govaid sárgun, lávlun ja muorain gizzun. Lorentzen (2003) oaivvilda ahte seamma láhkai go mánáidgárddiin čájehit erenoamáš beroštumi movttii-dahttit mánáid geat ovdamearkka dihte eai nu mielas searvva muorain gizzumii dahje vuojadeapmái, de galgá maiddái mánáidgárdi erenoamážit geahččalit movttiidahttit mánáid geat eai oro berošteamen čállingielas. Ja vaikko leage deaŧaleamos ahte mánáidgárddiin lohkkojuvvo, lávlojuvvo ja stohkkojuvvo gielain ja teavsttaiguin, de lea maid deaŧalaš atnit muittus ahte galgá maid dihtomielalaččat bargojuvvot čállingielain. (Lorentzen 2003: 213–215.) Mánáidgárddi dálá rámmaplánas daddjo ahte mánát galget beassat oahpásmuvvat bustávaide ja loguide beaivválaš doaimmain ja mánáidgárdi galgá doarjut mánáid beroštumi loguide, čuoldimii dahjege kategoriseremii, lohkamii, mahkáščállimii ja teavsttaid sánuheapmái (Mánáidgárddi sisdoalu ja barggu rámmaplána. Kap. 3.1).</p>
<p>Mánáidgárddi ja skuvlla gaskavuohta ii šat adnojuvvo nu čielga lávkestahkan ovtta dilis dahje ásahusas nubbái nugo lei dábálaš jurddašit dušše moad-delot jagi dás ovdal. Lei dábálaš jurddašit ahte <span type="quote">”albma”</span> skuvla álgá go mánná čiežajahkásažžan beassá álgit oahppat lohkat, čállit ja rehkenastit.</p>
<p>Ovdal dán agi galggai beanta suddjet mánáid bustávain ja loguin. Dál adno lunddolažžan mealgat árabut jo nannegoahtit čálakultuvrra ovdáneami sihke ruovttuin ja mánáidgárddiin. Eat šat bala oahpaheames mánáidgárdde ahkásaččaide <span type="quote">”skuvlafágaid”</span> nugo čállima ja rehkenastima, go diehtit ahte dan lea vejolaš dahkat. Mánáidgárdde ahkásaččaid lohkan ja čállin vuođđuduvvo stoahkamii man álgu lea mahkášlohkan ja -čállin man vuođul mánná beassá oahppat ahte čállingiellage lea gulahallangaskaoapmi. Dán agis ii vurdojuvvo, ja guhkkin eret gáibiduvvo, ahte mánná galgá máhttit lohkat ja čállit, muhto ahte beassá ráhkkanit dasa iežas návccaid ja miela mielde. Dákkár ráhkkaneapmi lea earret eará go mánná beassá oaidnit giela, nugo omd. iežas ja eará mánáid namaid čállojuvvon gokko biktasat vurkejuvvojit ja govvateavstta seainnis mas oaidná omd. <em type="italic">guovža </em>-, <em type="italic">nođđu </em>- ja <em type="italic">ákšu </em>-sániid. Ná besset mánát hárjánit oaidnit maiddái daid bustávaid maid muđui eai oainne nu dávjá. Mánáidgárddi čállingiela ráhkkaneapmái gullá maid addit vejolašvuođa beassat geahčadit sámegiel girjjiid, aviissaid ja bláđiid. Mánáidgirjjit mat leat báddejuvvon addet buori vejolašvuođa oahppat ođđa sániid ja dadjanvugiid ja seammás maid vásihit ja nu oahppat čállon ja hállon giela oktavuođa. <em type="bold">8.4 Lohkat ja čállit máŋgga mearkkašumis </em></p>
<p>Oahpaheaddji ferte álggu rájes atnit muittus ahte mánná sáhttá álggos jurddašit lohkama eará mearkkašumis go omd. teakstalohkama (govus 5).</p>
<p>Jos oahpa headdji jearrá máhttágo lohkat, de oahppi sáhttá vástidit ahte máhttá ja lohkagoahtit okta, guokte, golbma, njeallje jna. Oahppái sáhttá maid leat hui oahpes ášši ahte lohkat sáhttá leat <em type="italic">dadjat </em>- ja <em type="italic">muitalit </em>-vearbbaid synonyma. <em type="bold">Polysemiijan </em>lohkko dat go sánis leat máŋga mearkkašumi. </p>
<p><em type="italic">Čállit </em>maid sáhttá mearkkašit eará go bustávaiguin sániid ja teavstta hábmet. </p>
<p>Mo geavvá go omd. johka čállá? <em type="italic">Čállit </em>sáhttá maid mearkkašit <em type="italic">luddet </em>dahje <em type="italic">sárggastit </em>. Maiddái <em type="italic">sátni </em>ge sáhttá leat eará go dušše dat, mii daddjo dahje čállojuvvo girjái. Makkár sánit du mearkkas leat? Dáid erohusaid gánniha guorahallat ohppiiguin ovttas, vai lea čielggas man mearkkašumis <em type="italic">lohkat </em>, <em type="italic">čállit </em>ja <em type="italic">sátni </em>geavahuvvo. Sihke homonymaid ja synonymaid diđolašvuođa nannemii dákkár ságastallamat leat muđuige ávkkálaččat, go dat nannejit sátnemáhtu ja nu maiddái gielladiđolašvuođa oppalohkái. Olu dutkanbarggut čájehit ahte aiddo buorre sátnemáhttu ja gielladiđolašvuohta lea stuora ávkin čállingiela oahpahallamis. (Gč. omd. Hagtvedt 1988; Report of the </p>
<p>National Reading Panel 2000.)</p>
<p>Logai ahte logai vuos ruđaid ovdal go logai girjji.</p>
<p>Govus 5. <em type="italic">Lohkat </em>máŋgga mearkkašumis. <em type="bold">9 Čállingiella doložis dálážii </em></p>
<p>Vaikko sámegiella ilmmai prentejuvvon giellan Ruoŧas jo 1619:s, de dat ii mearkkaš ahte dat lea doaibman čállingiellan dan rájes seamma mearkkašumis go mo mii dálá áigge jurddašat čállingiela geavaheami, mainna ilbmet girjjit, aviissat, buotlágan bláđit, áigečállagat, skovit ja digitála teavsttat. Dan áigge prentejuvvon teavsttat ledje báhpaid jorgalan teavsttat ja čállingiela geavaheami vuordámušat ja gáibádusat ledje vuosttažettiin ahte olmmoš máhtii lohkat ja áinnas bajil oahppat kristtalaš teavsttaid.</p>
<p>Vuosttaš prentejuvvon girjji, <em type="italic">ABC Book på Lappesko Tungomål </em>, giella lei sakka váilevaš, sánit váldon máŋgga guovllu gielas ja boastut sojahuvvon dahje eai sojahuvvon oppanassiige ja vel muhtin oasit vižžon njuolga suomagielas (govva 15). Dán girjji giella lei lagamustá ubmisámegiela, ja nubbi girji, <em type="italic">Swenske och Lappeske ABC Book </em>, mii maid ilmmai Ruoŧa bealde 1638:s fas čájeha ahte gielalaš hápmi lea eambbo julevsámegiela sullasaš. (Bergsland 1984.) Logi jagi maŋŋá ilmmai Johannes J.Tornæusa girkolaš giehtagirji, <em type="italic">Manuale Lapponicum </em>, man gielalaš vuođđun lei Durdnosa guovllu sámegiella masa ledje váldon mielde maiddái Bitám guovllu sánit ja sojahanhámit ja maiddái muhtin sánit njuolga suomagielas. Tornæusa ulbmil lei čállit nu ahte galggai leat vejolaš buot su virgeguovllu sámiide </p>
<p>Čohkkerasas gitta Ohcejohkii geavahit girjji. (Qvigstad 1933).</p>
<p>Norggas álggahuvvon konfirmašuvdnaortnet 1736:s duddjui vuođu dasa, mii moadde jagi maŋŋá šattai álbmotskuvlan. 1741:s šattai gielddaid ovddasvástá dussan lágidit álbmotskuvlla. Álggu rájes lei skuvlla váldoulbmil ráhkkanahttit konfirmašuvdnii ja eaktun beassat konfirmerejuvvot lei ahte lei vázzán skuvlla ja máhtii lohkat. Eiseválddiid mearrádusain deattuhuvvui aiddo lohkanmáhttu. Dat galggai vuoruhuvvot ovddabeallái buot eará máhtu. (Instruction 1739.)</p>
<p>Nu lea čállingiela oahppan leamaš jo guhká skuvlla ovddasvástádus. Sáme-giela sadji skuvlagiellan hedjonii sakka dáruiduhttima áigge go eiseváld-dit gilde oahpaheddjiid geavaheames sámegiela eará go heahteveahkkin.</p>
<p>Dáruiduhttin váikkuhii máŋgga sajis sakka hállangillii, riddoguovlluin máŋgga sajis nu sakka ahte sámegiella dađistaga ii šat gullon. Nannoseamos sámegielat guovlluin geavahuvvojedje guovttegielat girjjit dassái go mánát ohppe nu bures dárogiela ahte áddejedje lohkat dárogiel teavstta. Dákkár giellapolitihkalaš duogáža ektui ii leat imaš ahte sámegiela čállingiela geava-heapmi lea bázahallan riikkagiela ektui. Čállingiela váilevaš geavaheapmi ja giela oppalaš olggušteapmi ja heađušteapmi lea čuohcán maiddái sámegiela čállingiela geavaheapmái máŋgga buolvva áigge. 1967:s šattai fas vejolaš geavahit sámegiela veahkkegiellan sámi guovlluid skuvllain ja easkka jagi 1974 minsttarplánas rahppojuvvui vejolašvuohta lágidit lohkanoahpahusa sámegillii. 1987 minsttarplána mielde sámegiela sáhtii geavahišgoahtit skuvllas sihke vuosttaš- ja nubbingiellan ja logi jagi dan maŋŋá bohte oahppoplánat sámegillii buot vuođđoskuvlla fágaid várás. <em type="bold">9.1 Čállinvuogit </em></p>
<p>Davvisámegiela guovlluid várás lei 1728:s Álaheaju guovllu suohkanbáhppa</p>
<p>Morten Lund jorgalan sámegillii <span type="quote">”Doktor Marten Lutter Utza Katekismusaz”</span>.</p>
<p>Sullii seamma áiggi doaimmai Porsáŋggu guovllus dovddus miššonbargi, báhppa ja gielladutki, Knud Leem. Son čálii earret eará giellaoahppogirjji, sátnegirjji, Gjet-Kirjatzh ja D. Marten Luther Utzeb Catechismus. Dan áigge gulai Norga Danmárkku vuollái ja buot miššun- ja skuvlabarggut mearriduvvojedje Københámmanis. Sámegiela geavaheapmi čállingiellan lei jo 1600-logus álgán Ruoŧas ja dalá sámegiel girjjit orrot maiddái váikkuhan vuosttaš girjjiide mat prentejuvvojedje Norgga bealde.</p>
<p>Suoma bealde vuosttaš sámegiel áppes prentejuvvui anárašgillii 1859:s. 1860:s prentejuvvui Jaakko Fellman katekismusa lassin maiddái Ohcejoga báhpa, Andelin, jorgalan katekismus davvisámegillii. Jo 1821:s lei Fellman čállán sámegiel áppesa mii ii gártan prentejuvvot, go dalá eiseválddit ledje dan oaivilis ahte buot oahpahus sámiid gaskkas galggai geavvat suomagillii.</p>
<p>Dasa lassin čujuhuvvo vel dasa ahte proavás vuosttildii Fellman áppesbarggu ovddideami. (Itkonen 1963; Sainio 1958.)</p>
<p>Dalá čálliin lei juohkehaččas eanet unnit iežas čállinvuohki eaige buohkat lean nu mielas dan vuohkái maid Stockfleth (dovddus gielladutki Rasmus</p>
<p>Rask fuomášuhttima mielde) lei álggahan Norgga bealde, go válddii atnui ođđa bustávaid sámegiela čállimis (č, đ, ŋ, š, ŧ, ž). Nu sáhttege seamma sániid čálalaš hámit leat oalle iešguđetláganat: <em type="italic">dusjhsjhai </em>dahje <em type="italic">tussai </em>, <em type="italic">agaladsjhdsjhat </em>dahje <em type="italic">agalazzat </em>; dál <em type="italic">duššai </em>ja <em type="italic">agálaččat </em>. (Itkonen 1948 ja 1963.) </p>
<p>Ovddeš čállinvugiin lea min áigge rádjái dovdoseamos nu gohčoduvvon</p>
<p>Friis-čállinvuohki, daningo dat lea davvisámegiela vuosttaš bippaljorgalusa (1895) čállinvuohki ja dan čállinvuohkái ilbme 1800-logu loahpas maiddái sálbmagirji ja Luthera poastal. Dovddus risttalaš áigečála, Nuorttanastte, maid čállojuvvui Friisa čállinvuogi mielde vel guhká dan maŋŋá go eará čállinvuogit ledje váldon atnui. Bajit dási giellaoahpahusas lea maid Konrad</p>
<p>Nielsena čállinvuohki oahpis, erenoamážit su sátnegirjjiid dihte. Dat ahte sámegiela almmolaš čállinvuogit leat nu máŋgii rievdaduvvon, lea dahkan váttisin stáđásmahttit čállingiela min servodagas. Ovdal min dálá oktasaš čállinvuogi lei Suoma bealde iežas čállinvuohki, vuos Ravila čállinvuohki man sadjái 1951:s bođii Sámi Čuvgehussearvi čállinvuohki, ja Norgga ja</p>
<p>Ruoŧa bealde fas oktasaš čállinvuohki, nu gohčoduvvon Bergsland-Ruong -čállinvuohki. Dalá čállinvuogit geahččaledje maiddái váldit vuhtii riikka-gielaid: <span type="quote">“min riikast kalga samikiela čallimvuokki leät nu ollu ko veäjulaš seämmalakkai ko suomakielastgi”</span> (Itkonen 1934: VI). Dáin čállinvugiin vuhttojit riikkagielaid čállinvuogit, nugo omd. ä-bustáva geavaheapmi Suoma bealde ja æ-bustáva geavaheapmi Norgga bealde ja Ruoŧa bealde maid, vaikko ruoŧagillii čállojuvvoge ä. Dálá davvisámegiela oktasaš čállinvuogis mii dohk-kehuvvui 1978:s namahuvvon bustávaid sajis geavahuvvo diftoŋgamearkan <em type="italic">ea </em>. </p>
<p>Min čállingiela historjá lea buorre ovdamearka das, mo čállingiella lea sohppojuvvon vuogádat. Go geahččá mo sámegiella lea áiggiid čađa čállojuvvon, de oaidná makkár čállinvuogit leat leamaš anus. Dás oaidnit muhtin ovdamearkka mo dálá čállinvuogi mielde sánit <em type="italic">čohkká </em>ja <em type="italic">oačči </em>leat áiggiid čađa čállojuvvon: </p>
<p>Čállinvuogit sáhttet nappo leat máŋggaláganat. Ovdamearkkain oaidnit ahte č-bustáva sajis lea ovdal geavahuvvon máŋggalágan bustávvaovttastumit, sihke <em type="italic">ki, zi, gi, zhi </em>ja <em type="italic">zhj </em>. Dálá čállinvuogis eanaš dáhpáhusain hállangiela jietnadahkii vástida okta bustávva ja aiddo dat ahte juohke fonema várás lea okta bustávva, adnojuvvoge alfabehtalaš čállinvuogi ideálan (Bergsland 1952: 29). Giellajietnadagain guovddážis leat dušše dakkár jietnadagat mat duddjojit mearkkašumi erohusaid. Dát jietnadagat gohčoduvvojit foneman ja gielladiehtaga merkenvuogi mielde fonema čállojuvvo guovtti vinjusázu gaskii, omd. n-bustáva fonemáhtalaš merkenvuohki lea /n/. n-jietnadat sáhttá jietnaduvvot máŋgga láhkai ja dakkár erohusaid mii lohkat fonehtalaš erohus-san. Go omd. njuovččageaži sirdá maŋŋelii guomi guvlui, de gullá maiddái ahte jietnadat rievdá. Dákkár jietnadatvariánttat merkejuvvojit fonehtalaš čállinvugiin roahkkeruođuid sisa, omd. [n]. Fonehtalaš čállinvuogis geava-huvvojit dasa lassin olu veahkkemearkkat, omd. n-jietnadat mii jietnaduvvo nu ahte njuovččageahči ii leat gitta bániid duohken čállojuvvo fonehtalaš merkenvugiin [ ] ja čuojakeahtes jietnadahkan dat čállojuvvo [n]. Jietna daga fonehtalaš variánttaide váikkuha dat jietnadatbiras mas guđege jietnadat lea oassin. Nu rievdáge n-jietnadat m-jietnadahkan go čuovvovaš sátni lea m-álgosaš, nugo omd. <em type="italic">mun manan </em>: [mum manan]. Čállingiella ii earut dákkár fonehtalaš nyánssaid, dat lea baicce fonemáhtalaš, mii máksá ahte das earuhuvvojit dušše dakkár jietnadagat mat duddjojit sániid mearkkašumi erohusaid. Omd. sáhttá <em type="italic">dállu </em>-sáni álgokonsonántta sadjái bidjat konsonánt-taid <em type="italic">b, g, j </em>dahje <em type="italic">n </em>ja nu oažžut ođđa sániid: <em type="italic">bállu, gállu, jállu </em>ja <em type="italic">nállu </em>. </p>
<p>Aiddo dákkár buhttenvejolašvuohta duođaštage, ahte <em type="italic">b </em>, <em type="italic">d </em>, <em type="italic">g </em>, <em type="italic">j </em>ja <em type="italic">n </em>leat sierra fonemat. Dakkár sátnebárat main lea dušše okta jietnadaterohus, gohčoduvvojit minimála bárran ja dakkáriiguin lea vejolaš hárjehit ohppiid fuobmát earuheaddji jietnadagaid main čállingielas leat sierra bustávat. <em type="bold">10 Giella gullo ja giella oidno </em></p>
<p>Giela manifestašuvdna hállangiellan, giellajietnadagaid ovttastupmin man mearkkašumi guldaleaddji ádde nugo hálli dan lea oaivvildan, lea gielalaš ovdanbuktima vuođđohápmi. Hállan lea dat ovdanbuktinvuohki maid olmmoš normála dilis oahppá ovddimustá, mealgat ovdal go čállingiela, ja njálmmálaš gulahallan lea normála dilis dábáleamos gulahallanvuohki.</p>
<p>Dat eaktuda ahte olbmot leat sáhkalagaid dan láhkai ahte guldaleaddji ii leat dobbelis go ahte gullá maid hálli dadjá. Guhkit gaskka gulahallanvuohkin njálmmálaš gulahallamii dárbbašuvvo sátnedoalvu, gii fitná muitaleamen ja fas máhccá ja muitala maid nubbi dajai. Dolin dát lei áidna vejolašvuohta, muhto maŋŋá go telefovdna bođii, de njálmmálaš gulahallama olámuddu šattai vejolažžan áibbas eará láhkai go ovdal. Dattege lea erohus dak-kár gulahallanoktavuođas gos hálli ja guldaleaddji leaba seamma visuála birrasis ja dakkár dilis gos dat leaba goappašat birrasis. Erohusa fuobmá čielgasit go mánná álggos hállá telefovnnas iige vel fuobmá váldit vuhtii ahte guldaleaddjái ii leat čielggas makkár duhkoras dat <em type="italic">dákkár </em>lea dahje gos dat <em type="italic">doppe </em>lea. Hállangiela ja čállingiela erohus boahtá čielgasit ovdan go transkribere dahje čálalaččat ovdanbuktá sánis sátnái dan mii hállojuvvo. </p>
<p>Sámegiela sadji min servodagas maid čájeha ahte hállangiella lea čállingiela ovddabealde. Sámegielat olmmožin lohkat dakkára gii hállá sámegiela; čállinmáhttu adnojuvvo lassigiellamáhttun. Dát guoská maiddái olu eará gielaide dasgo leat olu gielat máilmmis main iiba leatge čállingiella. Mii eat sáhte muitalit goas hállangiella váldojuvvui atnui muhto olu čállingielaid gal diehtit goas dat álggahuvvojedje. Hállangiella lea lunddolaš giella dan mearkkašumis ahte dat lea álggu rájes gárggiidan olbmuid gulahallan-vuohkin iežas jietnadagaiguin maiguin duddjo mearkkašumi guoddi sániid. Čállingiella fas lea hutkkus maid olbmot leat ráhkadan ja soahpan oktasaš kodan. Čállingiella visuálalaš manifestašuvdnan lea ráhkaduv-von čállinmearkkain mat sáhttet leat máŋggaláganat. Čálalaš gulahallan-vuogádagaid álgun adnojuvvojit govat ja báktesárgumat. Dákkár álggus mas govat áddejuvvojedje duohta máilmmi objeaktan riegádedje čállinmearkkat.</p>
<p>Čállinmearkkaid ovdá -neami historjjás stuora lávkin adnojuv vo aiddo dat mud du go čállin-meark kat ožžo jietna dat-árvvu ja ovddas tiš gohte hál lan giela jietna dagaid, stáv valiid dahje sániid.</p>
<p>Dákkár čállingiela golm-ma lágan gárg giidan-pro seas sa lea geavvan máŋg ga sajis máilm mis ja gohčo duvvojit alfa-behta laš, stáv vallaš ja sáná laš čál lin vuohkin.</p>
<p>Min čállin vuogi vuođ-đun leat latiinna giela alfa behta bustávat, muhto máilm mis leat olu gielat main leat eará lágan bustávat dahje čál lin meark kat, nugo omd. ruošša gielas ja kiinnágielas. Sámegiela muorramearkkat (govva 16) mat geavahuvvojit nammamearkan leat sihke dábálaš stuorabustávaid hápmásaččat ja dakkárat main leat lassimearkkat ja vel muhtin sierralágan mearkka (gč. Eira &amp; Østby 2013: 47–49).</p>
<p>Sámegiela čállingiela nannenbargui lea stuora dárbu. Giela stáhtusa almmolaš giellan ii leatba vejolašge jurddašit almmá čállingiela haga. Dat máksá maiddái ahte servodaga almmolaš doaimmain dárbbašuvvojit olbmot geat máhttet čállingiela. Giellaovddidanbarggus ja giela heiveheamis servodaga ođđa doaimmaide ja dárbbuide lea čállingielas erenoamáš sadji, daningo dat lea bistileabbo go hállangiella man sánit dábálaččat eai vurkejuvvo.</p>
<p>Sámegiela heiveheapmi ođđa dárbbuide, erenoamážit mii guoská ođđa sániide ja dadjanvugiide, lea geavvan aiddo čállingiela gaskkusteami vehkiin. Dieđusge lea maiddái sámegiela geavaheapmi rádiogiellan leamaš hui deaŧalaš, muhto dan maid olmmoš beassá sihke oaidnit ja gullat, dan oahppá ja muitá buorebut go dan maid dušše gullá. Ođđa sánit darvánit johtileappot muitui go daid šaddá maiddái lohkat ja čállit. Čállingiela sadji min servodagas giela oinnolaš manifestašuvdnan lea hui deaŧalaš maiddái oahpponeavvuid oktavuođas, daningo oahpponeavvu viidá samos mearkkašumis ii leat dušše skuvlla várás jurddašuvvon oahppomate-riála. Danin sáhtá šii maiddái mielke páhk ka leat sámegiela oahppo neavvu jos das livččii teaksta sámegillii (govva 17).</p>
<p>Čálamáhtu árvu ja ávki ii lea maš ieš alddes čielga ášši. Dan govvida jo dakkár dadjan vuohki go <span type="quote">”čállin lea joavde lasaid bargu”</span>. Dákkár dadjanvuohki muitala ahte čállinmáhttui ii leat leamaš nu stuora dárbu, ja danin čállin lea adnojuvvon joavde-las áiggeádjin.</p>
<p>Daidda geaidda čállin leai ávkkálaš doaibma ja man máhtu vuođul rahpasedje ođđa vejo lašvuođat, vejii lean oahp pásat dadjanvuohki <span type="quote">”čálli giehta ollá guhkás”</span>.</p>
<p>Čállima árvvoštallan joavde-lasaid bargun lei oassi dološ áiggi oainnus skuvlavázzima ávkká laš vuođas oppalohkái. Dat govvida dalá duohta dili go barggu lei vejolaš oažžut almmá skuvla oahpu haga. Skuvla dušše ájihii beassamis álgit <span type="quote">”albma”</span> bargui árabut. Danin lei deaŧalaš geargat dan muddui ahte lei <span type="quote">”beassan”</span>. Dálá nuoraide eai leat olu bargosajit vuordimin go leat beassan skuvllas. Go sii leat beas san bákkolaš skuvllas ja ožžon vuođđooahpu, de sidjiide lea áigeguovdileabbo fas beassat skuvlii viidáset oahpu várás. Dál vurdojuvvo ahte olmmoš maiddái bargoeallimis galgá leat gárvvis váldit lassioahpu.</p>
<p>Dálá servodagas oaidnit man olu bargosajit leat olámuttus dušše daidda geat máhttet lohkat ja čállit, ja lea jáhkehahtti ahte lohkan- ja čállinmáhttu šaddá vel deaŧaleabbon boahtteáiggis. Iige das leat sáhka dušše dábálaš teavsttaid lohkamis, muhto maiddái buotlágan symbolaid dovdamis. Girječálli Anders</p>
<p>Larsen čállá mo Ábo beasai gullat skuvlavázzima joavdelasvuohtan, go sutnje daddjui: <span type="quote">”it dal leat galgamin kánttorčállin”</span> (Larsen 1982: 54) . Nie lei dalle. Dálhan duohtadilli lea aiddo nuppe gežiid: buot bargguin gáibiduvvo aiddo dakkár máhttu mii ovdalis áiggiid vurdojuvvui kánttorčállis.</p>
<p>Min áiggi servodagas leamaš guhká jo sáhka nuppástuhttimis. Dán okta-vuođas nuppástuhttin mearkkaša vuođđoealáhusas sirdima ođđa ealáhus-vugiide. Muhto maiddái ovddeš ealáhusvugiide bohtet dađistaga lohkan- ja čállingáibádusat; dat maid nuppástuvvet. Orru veadjemeahttun sáhttit jurddašit duostut boahtteáiggi hástalusaid ja gáibádusaid jos ii leat bures ráhkkanan čállingiela geavaheapmái, go olu min áigge bargosajit leat dak-kárat main čállingiela máhttu leat vealttakeahtes eaktu ja gáibádus. <em type="bold">10.1 Ealáhusrievdamat ja váikkuhusat gielladillái </em></p>
<p>Servodaga vuođđoealáhusain leamaš ja lea ain stuora mearkkašupmi.</p>
<p>Vuođđoealáhusaid dovdomearkan lea ahte dat buvttadit luondduviđá bukta-giid nugo omd. muora, guoli, bierggu ja mielkki. Bargosajit mat luondduviđá ávdnasiin ráhkadit industriijabuktagiid gohčoduvvojit sekundára ealáhussan.</p>
<p>Dáid ealáhusaid vuođul lea gárggiidan goalmmát váldoealáhusvuohki, nu gohčoduvvon tertiára ealáhusat, mat maid gohčoduvvojit bálvalusealáhussan.</p>
<p>Dáid ealáhusaid bálvalusat leat máŋggaláganat: gálvvuid ja bálvalusaid vuov-din, báŋkodoaimmat, johtolatfuolaheapmi ja gulahallan. Tertiára ealáhusaide gullet maiddái buot dat ásahusat mat bálvalit servodaga, nuogo omd. skuvla, buohcciviessu ja buot almmolaš hálddahuslaš ásahusat. Lea oahpes ášši ahte aiddo bálvalusdoaimmat leat dat mat leat min áigge lassánan jođánepmosit.</p>
<p>Ná váikkuhit ealáhusrievdamat maiddái gielladillái. Unnimus váikkuhusat leat go mii heivehit ođastusaid iehčamet kultuvrii ja gillii, nugo omd. go válddiimet atnui peanna ja elefirona ja gohčodišgođiimet daid aiddo elefiro-nin ja peannan. Ođđa áhtan dat dattege eai rievdadan giehtačállinbarggu ja borramušráhkadeami nu olu. Stuorát váikkuhusat leat dalle go ođastusat eai dušše buvtte ođđa áđaid muhto maiddái ođđa kultuvrra dan mearkkašumis ahte ođđa áđa mielde čuvvot ođđa bargovuogit mat mielddisbuktet ođđa dábiid ja vieruid. Ođđa áiggi mediaid mielde čuvvot maid kultuvrra ođasteamit main sáhttet leat stuora váikkuhusat, nugo omd. popkultuvrra leavvan. Nu sáhttáge lohkat ahte giella rievdá daningo olbmo biras ja nu maiddái olmmoš ieš rievdá. Mis eai leat logut mat muitalit man olu ođđa sánit ain bohtet sámegillii, muhto jos buohtastit suomagielain masa árvaluvvojit jahkásaččat lassánit sullii 1500 sáni (Alho ja Kauppinen 2009: 36), de árvida ahte sámegilliige geavvá mealgadis lassáneapmi.</p>
<p>Ealáhusaid rievdan lea váikkuhan servodaga gielladillái ja dáid váikkuhu-saidge oaidná máŋgga dásis. Ođđa veahkkeneavvuid mielde bohtet ođđa sánit, ja muhtin ođđa buktagat ja daid geavaheapmi buktet maiddái ođđa eallinmálle ja dasa gulli giellageavaheami. Dihtor ja dan geavaheapmi lea okta ovdamearka das mo ođđa buktagat váikkuhit gielladillái. Ná nuppi kultuvrras boahtán ođđa áđat váikkuhit, eai dušše giela sátnerádjui, muhto maiddái dasa mo daid geavaheami birra ságastallojuvvo.</p>
<p>Eanaš ealáhusrievdamiidda leat váikkuhan olggobealde boahtán ođasteamit, sihke konkrehta diŋggat ja daidda gulli doaibmavuogit, nugo ovdameark ka dihte buotlágan mašiinnat. Ovddeš bargguid ođđa bargovuogit ja erenoamážit ođđa bálvalusbarggut mielddisbuktet kultuvrra ođastemiid main leat stuora kultuvrralaš ja gielalaš váikkuhusat. Sihke teknologalaš ja servodatlaš ođastusat buktet mielddiset nuppástusaid mat oidnojit ja gullojit giella-geavaheamis. Almmolaš hálddahusásahusaid rolla dálá servodagas lea ovdamearka das mo bálvalusealáhusat váikkuhit gielladillái. Dáid bargosajiid guovddáš bargoreaidu lea giella mii geavahuvvo sihke áššemeannudeapmái ja gaskkusteapmái. Ja dáid bargosajiid giellageavaheapmi lea earálágan go dat giella mii geavahuvvo árbevirolaš ealáhusain. Sátni <em type="italic">hálddahus </em>lea ovdamearka ođđa sánis. Hálddahusa organiseremis dovdat dakkár ođđa sániid go <em type="italic">ossodat </em>ja <em type="italic">juogus </em>. Hálddahusa bargit leat <em type="italic">direktevrrat </em>, <em type="italic">vuolit-direktevrrat </em>, <em type="italic">ossodatjođiheaddjit </em>, <em type="italic">konsuleanttat </em>, <em type="italic">ráđđeaddit </em>ja <em type="italic">vikárat </em>ja sin bargui gullet dakkár sánit go <em type="italic">áššebábir </em>, <em type="italic">mielddus </em>, <em type="italic">fápmudus </em>, <em type="italic">juolludusreive </em>, <em type="italic">arkiiva </em>ja <em type="italic">restánsa </em>. Hálddahusbargui gullá verbaliseret servodaga doaimmaid, hábmet daid gielalaččat iešguđet dárbbuid várás <em type="italic">diehtojuohkimin </em>, <em type="italic">notáhttan </em>, <em type="italic">áššebábirin </em>, <em type="italic">čielggadussan </em>, <em type="italic">raportan </em>dahje <em type="italic">dieđáhussan </em>. </p>
<p>Lea mealgadis teakstamearri mii buvttaduvvo bálvalusásahusain. Dáin teaksta meriin čilgejuvvojit, guorahallojuvvojit ja evttohuvvojit áššit.</p>
<p>Politihkkárat geavahit daid vuođđun ovdal go dahket mearrádusaid, ja dát teakstamearri geavahuvvo maid vuođđun oanehit diehtojuohkinčállosiidda ja rávvagiidda mat sihkkarastet ahte olbmot ožžot dárbbašlaš dieđuid ja nu maiddái dovdet iežaset vuoigatvuođaid ja geatnegasvuođaid servodaga lahttun. Skuvllas lea erenoamáš ovddasvástádus duddjot buori gielalaš vuođu dan giellageavaheapmái man vehkiin nu stuora oassi servodaga bálvalusdoaimmain geavvá. <em type="bold">10.2 Eará sivat giellarievdamii </em></p>
<p>Ealli giella rievdá geažos áigge. Ovddit kapihttalis lei sáhka das mo ealáhus-rievdamat váikkuhit gielladillái. Áiggiid čađa leat leamaš máŋggalágan čilgehusat sihke giela rievdamii ja maiddái dasa manin muhtin guovllu giellavariánta lea aiddo dakkár go dat lea. Lea oalle dábálaš jurddašit ahte go giella rievdá, de dat man nu láhkai hedjona dahje billašuvvá. Boar-ráset buolva fuonáša nuoraid giela go nuorra buolva omd. ii šat sojat <em type="italic">ieš </em>-pronomena loguid ja persovnnaid mielde ja go eai šat dovdda omd. buot dološ ealáhusvugiid sániid. Nuorra buolva sáhttá gullot dadjamin <em type="italic">mus lea iežas sivva manin nu dagan </em>. Sin gielas ovttaidlogu 3. persovnna hápmi heive geavahuvvot oktasaš hápmin buot loguid ja persovnnaid oktavuođas. </p>
<p>Giellageavaheddjiin, maiddái nuorra buolvvas, dávjá lea dakkár oaidnu ahte ovddit buolvvat dat hálle albma dahje rivttes sámegiela ja máhtte mealgat eambbo sániid. Nuppe dáfus fas lea nu ahte dálá sámegielagat máhttet olu dakkár sániid maid boarrásat buolva ii soaitte dovdat. Dasa gii ii geavat dihtora vedjet <em type="italic">boallobeavdi </em>, <em type="italic">fálloholga </em>, <em type="italic">fonta </em>ja <em type="italic">fiila </em>leat amas sánit. </p>
<p>Eará gielaid váikkuhusa ektui jurddašuvvon <span type="quote">“albma”</span> dahje <span type="quote">“rivttes”</span> giella adnojuvvo maid <span type="quote">“buhtes”</span> giellan, mas ii vuhtto nuppi giela váikkuhus.</p>
<p>Boares váikkuhusaid ii leat álo nu álki fuobmát go ođđa váikkuhusaid.</p>
<p>Olmmoš sáhttá álkit oaidnit ja gullat go omd. riikkagiela sánit seaguhuvvojit heivehalakeahttá sámegillii, muhto boares heivehuvvon loatnasániid ii leat álo nu álki fuobmát (omd. <em type="italic">mihcamárat </em>, <em type="italic">reddjo </em>ja <em type="italic">vuostá </em>). </p>
<p>Dat ahte giella rievdá miehtá áigge ii mearkkaš ahte olmmoš iežas eallinagis fuobmá nu stuora erohusaid. Stuorit rievdamiid oaidná go guorahallá ja veardida giela máŋggaid buolvvaid áigeperspektiivvas. Easkka giella-historjjá dutkan, mas leat čuđiid ja duháhiid jagiid perspektiivvat, čájehit man stuorra rievdamat sáhttet dáhpáhuvvat ná guhkes áigeperspektiiv-vas. Dat rievdamat maid giellahistorjá čájeha gusket vuosttažettiin giela fonologalaš ja morfologalaš vuogádahkii. Ovdamearkka dihte leamaš -n ovttaidlogu genetiivva kásusmearka ( <em type="italic">beavddin ala </em>) mii dálá gielas gávdno bázahussan <em type="italic">nala </em>-postposišuvnnas ( <em type="italic">beavddi nala </em>). Dálá čállingiela ja buorre muddui maiddái hállangiela n-loahppasaš sánit leamaš ovddeš áigge m-loahppasaččat, nugo omd <em type="italic">dam </em>ja <em type="italic">eallim </em>, mii dálá gielas lea <em type="italic">dan </em>ja <em type="italic">eallin </em>. </p>
<p>Dálá <em type="italic">t </em>-loahppasaš substantiivvat sáhttet ovdalis áigge leamaš maiddái omd. b-, d- ja g-loahppasaččat nugo dáin sániin main dát konsonánttat bohtet oidnosii sojahuvvon hámiin: <em type="italic">áddjuba </em>, <em type="italic">eamida </em>, <em type="italic">álbmoga </em>dahje maiddái k- ja p-loahppasaččat main sojahuvvon hámiin lea <em type="italic">g </em>ja <em type="italic">b </em>: <em type="italic">dápmoga </em>(dahje <em type="italic">dápmoha </em>), <em type="italic">gaccepa </em>. (Eambbo bárahisstávval sátnemáddagiin gč. kap. 13.3) </p>
<p>Vaikko daddjoge ahte giella rievdá, de lea deaŧalaš atnit muittus ahte ii dat ihcalassii rievdda. Giella rievdá daningo dan geavaheaddjit, hállit ja čállit, rievdadit dan. Dát rievdamat leat sihke dakkárat mas gillii bohtet ođđa elemeanttat ja dakkárat mas boares elemeanttat rivdet dahje jávket. Ođđa ihtagat nugo omd. loatnasániid geavaheapmi lea <em type="bold">synkronalaš </em>fenomena dan mearkkašumis ahte rievdan ollašuvvá oalle jođánit. Giela struktuvrralaš rievdamat fas leat diakronalaš fenomenat maid rievdan ja ollašuvvan sáhttá geavvat guhkit áigge čađa, nugo omd. jietnadatrievdamat ja kásusiid sihke hámiid ja doaimmaid rievdamat. Dálá kásushámiid geavaheami rievdama ovdamearkan muhtin guovlluin lea máŋggaidlogu komitatiivahámi geava-heapmi máŋggaidlogu lokatiivva sajis: minguin ii leat ihttin skuvla dan sadjái go mis ii leat ihttin skuvla , ja máŋggaidlogu hámit lohkosániid oktavuođas: vihtta mánát ja vihtta mánáide dan sadjái go árbevirolaš geavaheami vihtta máná ja viđa mánnái . </p>
<p>Sámi giellahistorjjá rievdanproseassat leat dutkojuvvon vuosttažettiin fonologalaš ja morfologalaš perspektiivvas eaige nu olu rievdadeddjiid dahje giellageavaheddjiid perspektiivvas. Dattege sáhttá fágaidrasttildeaddji lahko-nanvugiin nugo arkeologalaš ja historjjálaš dutkanbohtosiid veardádallamiin oažžut gova das mo omd. sihke ealáhusrievdamat, girku, gávpeoktavuođat ja fárremat sáhttet váikkuhan giellageavaheddjiid eallimii. Ealáhusrievdamat sáhttet váikkuhit nu ahte ovddeš sánit jávket dahje ožžot ođđa mearkkašumi ja maiddái sáhttet loatnasánit cieggat gillii. (Loatnasániid birra gč. omd.</p>
<p>Nesheim 1967.) Fárremat fas sáhttet áiggi mielde dagahit ahte ovddeš ja ođđa guovllu ássit eai šat hála seamma láhkai.</p>
<p>Diakronalaš proseassan lea vejolaš jurddašit rievdamiid vuos dagahan suopmanerohusaid ja loahpas, dađe mielde go vuogádaterohusat sturro, de erohusat šadde giellaerohussan. Dákkár proseassat árvaluvvojit maiddái váikkuhan dasa ahte álgoálggus oktasaš sámegiella lea bieđganan máŋgan giellan.</p>
<p>Giellajoavkkuid sierraneapmái leat dasa lassin váikkuhan maiddái sihke girku ja stáhta hálddahuslaš organiseremat. Oktavuođat dáiguin eiseválddiiguin nannejedje maiddái nuppi eará giellarievdanproseassa váikkuhanvuoimmi, namalassii dan mii lunddolaččat geavvá gos gielat deaivvadit dahje rievtti mielde: gos giellageavaheaddjit deaivvadit. Riikkagiela váikkuhusaid oaidná čielgasit sihke diakronalaš ja synkronalaš fenomenan dálá sámegielain.</p>
<p>Giela rievdan olbmo daguid boađusin mielddisbuktá ahte rievdamiid sáhttá guorahallat máŋgga perspektiivvas. Go giela rievdanproseassaid geahččá ollisvuohtan, de dasa gullá váldit mielde giela ráhkaduslaš beliid, giela doaim-maid, giela psykologalaš fenomenan ja sosiologalaš fenomenan, masa gullá sihke sierra giellavariánttaid geavaheapmi ja maiddái máŋggagielatvuohta. (Gč. Croft 2000; Crystal 2008.) Dat máksá ahte giellarievdamat sáhttet geavvat sihke siskkáldas proseassan, masa eai váikkut eará gielat, ja dakkár rievdanproseassan man duohken lea nuppi giela váikkuhus (gč. kap. 14.5‒14.7).</p>
<p>Oahpahus ja skuvlla giellageavaheapmi váikkuhit maiddái sámegiela riev-danprosessii. Rievdamat adnojuvvojit positiiva áššin go dat leat háliiduvvon rievdamat nugo omd. ođđa sániid oahppan ja daid geavaheami leavvan.</p>
<p>Dákkár rievdamat leat lunddolaččat go giela sátnevuorká lea giellavuogádaga rabas oassi (earret giellaoahpalaš sánit) aiddo dan mearkkašumis ahte dasa bohtet ođđa sánit ja ovddeš sánit sáhttet jávkat dahje daid sisdoallu sáhttá rievdat. Negatiiva rievdamiin lea sáhka go leat dakkár rievdamat mat heađuštit gulahallama, ja dakkár rievdamiid ovdamearkan leat giellaoahpalaš rievdamat nugo ovdalis namahuvvon kásushámiid ođđa geavaheapmi mii rihkku árbevirolaš giellavuogádaga njuolggadusaid. Dákkár rievdamat biđgejit giela oktasaš vuođu ja sáhttet dahkat váttisin gulahallat riikkarájiid rastá. Gielladiđolašvuohta oppalaččat, ja erenoamážit skuvlla giellaoahpahus, váikkuha olu sihke positiiva rievdamiid ovddideames ja negatiiva rievdamiid eastadeames. Dákkár oaidnu giellarievdamii lea čielgasit normatiiva oaidnu mas boahtá ovdan rievdamiid árvvoštallan positiiva ja negatiiva áššin. Ja aiddo dákkár áššiid vihkkedallamat gevvet erenoamážit skuvlaoahpahusas, gos geavahuvvo normerejuvvon giella, ja man mihttomearrin maid lea geahččalit eastadit rievdamiid mat dahket váttisin gulahallama riikkarájiid rastá. <em type="bold">11 Čállingiela ovdáneami eavttut </em></p>
<p>Čállingiela oahpahallamis leat sihke individuála ja kollektiiva bealit: indi-viduála dásis juohkehažžii lea ávkin máhttit lohkat ja čállit ja kollektiiva dásis čállingiela geavaheapmi servodagas lea mielde seailluheamen ja ovd-dideamen sámegiela. Gielladili guorahallamis lea vejolaš sirret dán guokte beali, muhto lea maid čielggas ahte dát guokte beali dahkaba ollisvuođa mii duddjo dan vuođu man duohken sámegiela boahtteáigi lea.</p>
<p>Álggu rájis jo leamaš skuvlla bargun oahpahit čállingiela, sihke lohkama ja čállima. Mii várra eat máhteba jurddašitge eará vuogi oahppat čállingiela go skuvlavázzima čađa. Ja leahan dat guhkes proseassa ovdalgo čállingiela geavaheapmi lohkkin ja erenoamážit čállin lea cieggan. Olusiid guovdu leamaš nu ahte go leat beassan skuvllas, de dikšojuvvo lohkanmáhttu aviisalohkamiin ja vierisgielat televišuvdnafilmmaid teavstta lohkamiin.</p>
<p>Máŋggas mis leat dán láhkai čállingiela geavaheaddjit ja várra dušše muhti-min buvttadeaddjit go čálistit báberlihppui maid galgat muitit oastit buvddas, ja soaitá vel muhtimin šaddat čálistit muhtin juovlakoartta. Ođđa gulahal-lanteknologiija man mielde sámegielagat leat beassan váldit atnui sihke dihtoriid ja mátketelefovnnaid, lea dahkan čállima dábáleabbo beaivválaš doaibman go ovdal. Dalle dárbbašuvvui liánta ja bábir masa čállit. Dál ii leat go rokkastit telefovnna lupmas ja čálistit teakstadieđu. Muhto ain lea nu ahte hui olu sámegielagiidda lea álkit čállit dárogillii, ruoŧagillii dahje suomagillii. Ja aiddo dát leage skuvlla stuorámus hástalus sámegiela ektui: mo duddjot ohppiide nu nana čálamáhtu ahte sámegielagii šaddá seamma lunddolaš čállit sámegillii go ovdamearkka dihte dan buolvva sámiide, geat eai leat skuvllas beassan oahppat sámegiela, lea čállit dárogillii, suomagillii dahje ruoŧagillii.</p>
<p>Govva 18. Sámegiella oinnolaš giellan. Mo guovttegielat galbbain boahtá ovdan gielaid ovttadássásašvuohta?</p>
<p>Sámegiela čállingiela ovdáneami váldoeavttut leat oalle muddui seamma-láganat go dat mat gustojit hállangiela ovdáneapmái: buoremusat dat ovdána go geavahuvvo. Mađe eambbo sámegiel teavsttat leat oidnosis, dađe buorebut oahppat lohkat, ja mađe eambbo čállit dađe buorebut máhttit dan dahkat.</p>
<p>Seamma váttis go lea jurddašit njálmmálaš giela mii ii hállo iige gullo, lea jurddašit čállingiela mii ii čállo iige oidno. Ja dát leage deaŧaleamos maiddái oahpponeavvuid oktavuođas: sámegiela ektui leat buorit oahpponeavvut dakkárat main sámegiella geavahuvvo hállangiellan ja čállingiellan. Buot viidásamos mearkkašumis sáhttit lohkat ahte buot mii lea ávkin oahppamii lea oahpponeavvu. Ja go oahppama oktavuođas geavahuvvo sámegiella, de giela maid sáhttá jurddašit oahpponeavvun dahje -gaskaoapmin daningo normála dilis ii leat vejolaš jurddašit skuvlla doaimmaid almmá giela haga.</p>
<p>Oahpponeavvodilli ja maiddái oahpponeavvodárbu lea iešguđetlágan Sámis dađe mielde makkár gielladilli lea. Doppe gos lea sáhka giela ealáskahttimis leat earálágan oahpponeavvodárbbut go doppe gos sámegiella lea beaivválaš giella.</p>
<p>Go čállingiela oahpahallan nu čielgasit gullá skuvlii, de dan lihkostuvvan maid eaktuda oahpaheddjiid geat dihtet mo dán barggu sáhttá buoremusat ovddidit. Dat fas máksá ahte oahpaheaddjis alddes lea buorre čállingiela máhttu sihke lohkkin ja čállin, ja ahte dovdá bures makkár vugiiguin dán barggu sáhttá ovddidit, nu ahte juohke oahppi iežas eavttuid ja návccaid mielde beassá oahppat nu čeahpes lohkkin ja čállin go vejolaš. Oppalaš pedagogalaš ja didaktihkalaš máhtu lassin dát gáibida oahpaheaddjis buori giellamáhtu, sihke giela ráhkadusas ja dan doaimmain. Oahpaheaddji gii dovdá giellavuogádaga bures sáhttá geavahit dán máhtu čállingiela buot osiid oahpaheamis: riektačállimis, sojaheamis, suorggideamis, sániid goallosteamis, gihpuid ráhkadeamis, cealkkahábmemis ja teavstta dud-djomis. Oahppis gii dáid vuogádatlaš osiide beassá oahpásmuvvat geasu-headdji ja movttiidahtti vuogi mielde, leat buorit vejolašvuođat šaddat aktiivvalaš čállingiela geavaheaddjin. Čállingiela oahpahallan nanne sihke gielladiđolašvuođa ja giellamáhtu mii lea ávkin maiddái hállangiela nannemii. <em type="bold">11.1 Sámegiela oahppoplána giellaoahpahusa vuođđun </em></p>
<p>Dálá oahppoplánas eatnigielagiid oahppoplána gohčoduvvo <span type="quote">”sámegiella vuosttašgiellan oahppoplána”</span>. Plána lea ráhkaduvvon olles skuvlamannolaga (13 jagi) várás ja fága ulbmilin lea dahkat vejolažžan seailluhit ja ovddidit sámegiela boahtte buolvvaide. Fága váldooasit leat njálmmálaš ja čálalaš gulahallama lassin sámi giella- ja teakstakultuvra. Plánas namuhuvvojit sámegielfága vuođđogálggaid oassin vihtta gálgga: 1) njálmmálaš gálggat, 2) máhttit čállit, 3) máhttit lohkat, 4) máhttit rehkenastit, 5) máhttit geavahit digitála reaidduid. Gustojeaddji oahppoplána deattuha lohkan- ja čállinmáhtu lassin maiddái rehkenastinmáhtu ja ahte oahppit galget beassat oahppat geavahit digitála čállin- ja rehkenastinreaidduid. Plána atná rehkenastima čielgasit sámegielfága oassin ja das daddjo ahte galgá sámegillii geava-hit lohkodajaldagaid, mihtidan- ja rehkenastinvugiid. Digitála reaidduid geavaheapmi skuvlaoahpahusas deattuhuvvo go dákkár gealbu addá ođđa vejolašvuođaid geavahit sámi árbevirolaš máhtu ja doarju ja ovdánahttá gulahallangálggaid ja ovdanbuktinvugiid. Plána čilge čállin- ja lohkangálg-gaid ná:</p>
<p><em type="italic">Máhttit čállit </em>sámegielfágas lea máhttit albmanahttit ulbmillaš vugiin. </p>
<p>Čállin lea maid vuohki ovdánahttit ja hábmet fuomášumiid ja jurda-giid, ja maiddái oahppanvuohki. Dat mearkkaša hábmet teavsttaid mat kommuniserejit, ja main lea buorre struktuvra ja ovttastus.</p>
<p>Čállit teavsttaid máŋgga šáŋŋeris sihke šerbmii ja báhpirii lea suorgi mas sámegielas ja dárogielas ovttas lea earenoamáš ovddasvástádus.</p>
<p>Dat mearkkaša máhttit plánet, hábmet ja gieđahallat teavsttaid main lea iešguđetlágan kompleksitehta ja giella mii lea heivehuvvon ulbmilii ja vuostáiváldái. Sámegiela čállima gálggaid ovdánahttin mearkkaša ahte systemáhtalaččat bargá formála čállingálggaiguin, teakstamáhtuin ja iešguđetlágan čállinstrategiijaiguin. Dat mearkkaša maiddái máhttit albmanahttit dađistaga stuorit gielalaš sihkarvuođain.</p>
<p><em type="italic">Máhttit lohkat </em>sámegielafágas lea máhttit oaivila oažžut iešguđetlágan šáŋŋeriid teavsttain ovdalaš áiggis ja dálá áiggis. Dat mearkkaša ahte iežas čiekŋuda teavsttaide, ja oahpásmuvvá eará olbmuid jurdagiidda, muosáhusaide ja hutkkálašvuhtii. Dat mearkkaša maiddái ahte máhttá gávdnat dieđuid ja ipmirdit jurddašeami ja ovdanbuktimiid iešguđetlágan teavsttain šearpmas ja báhpiris ja máhttit kritihkalaččat ja iešheanalaččat árvvoštallat lohkkojuvvon teavsttaid. Ovdáneapmi manná vuosttaš lohkanoahpahusas ja álkis teavsttaid ipmirdeamis dasa ahte máhttit ipmirdit, dulkot, guorahallat ja árvvoštallat dađistaga váddáset teavsttaid iešguđet šáŋŋeriin. </p>
<p>Lohkangálggaid ovdánahttimii sámegielfágas mielddisbuktá bar-gat systemáhtalaččat lohkanstrategiijaiguin mat leat heivehuvvon lohkama ulbmilii ja iešguđetlágan teavsttaide fágas.(Oahppoplána – sámegiella vuosttašgiellan s.6)</p>
<p>Álgooahpahusas fága čálalaš gulahallama gelbbolašvuođamihtut konkretisere-jit mii ohppiin vurdojuvvo 2. jahkeceahki maŋŋil ja dasto fas 4. jahkeceahki maŋŋil. 2. jahkeceahki maŋŋil oahpahusa mihttomearri lea ahte oahppi galgá máhttit- čájehit ipmárdusa jietnadaga ja bustáva oktavuođas ja hupmangiela ja čállingiela oktavuođas - čatnat jietnadagaid oktii sátnin ja juohkit sániid stávvaliid mielde - lohkat stuora ja unna deaddiluvvon bustávaid - lohkat álkis teavsttaid njuovžilit ja fáhtet teavsttaid sisdoalu báhpiris ja šearpmas - geavahit iežas máhtu ja vásáhusaid ipmirdit lohkkojuvvon teavsttaid sisdoalu ja buktit mearkkašumiid sisdollui - čállit cealkagiid stuora ja smávva bustávažiiguin ja čuoggáin iežas giehtačállagiin ja tastatuvrrain - čállit riekta oahpes ja álkis sániid - bargat kreatiivvalaččat sárgumiin ja čállimiin lohkama oktavuođas - čállit álkis ovdamearkateavsttaid minstara mielde ja eará čállingálduid vuođul. (Oahppoplána – sámegiella vuosttašgiellan s.7)4. jahkeceahki maŋŋil fas vurdojuvvo ahte oahppi galgá máhttit- lohkat iešguđetlágan teavsttaid njuovžilit ja oktilaččat ja fáhtet sisdoalu - dovdat ja geavahit gielalaš váikkuhangaskaomiid nu mo gearduma, kontrásttaid ja álkis gielalaš govaid - lohkat, guorahallat ja ságastallat iežas ja earáid teavsttaid birra - gávdnat dieđuid ovttastuvvon teavsttain sihke šearpmas ja báhpiris - čállit oktiičadnon ja doaibmi giehtačállagiin, ja geavahit tastatuvrra iežas čállimis - čállit álkis muitaleaddji, válddaheaddji, reflekterejeaddji ja ákkastalli teavsttaid - geavahit iešguđetlágan notáhtaid ja ovdamearkateavsttaid iežas čállima vuođđun - ordnet teavsttaid bajilčállagiin, álggahusain, váldoosiin ja loahpahusain - ráhkadit teavsttaid mat kombinerejit sániid, jietnadagaid ja gova, digitála reaidduiguin ja daid haga - varieret sátneválljemiid ja cealkkaduddjomiid iežas čállimis - ohcat dieđuid, ráhkadit, vurket ja fas viežžat teavsttaid digitála reaidduid geavahemiin - geavahit girjerádjosa ja Interneahta gávdnat fáttáid iežas lohkamii ja čállimii. (Oahppoplána – sámegiella vuosttašgiellan s.8)</p>
<p>Lohkan ja čállin leat buohtalas proseassat oahppamis. Sámegielmáhttu ja teakstaipmárdus ovdána guldalettiin, logadettiin ja čáledettiin, ja girjjálašvuohta lea lunddolaš oassi das. Buorre čálalaš gulahallan eaktuda buori sátneriggodaga, teakstaduddjon-, giellaoahppa- ja riektačállinmáhtu ja -gálggaid ja návccaid heivehit teavstta ulbmila ja vuostáiváldi várás.</p>
<p>Oahppoplánas boahtá ovdan árbevirolaš čállingiela oahpahallama, ja várra eanemusat oahpaheami, guovttejuohku: čállin ja lohkan. Ovddeš plánaid ektui ođđa ášši lea ahte ii leat šat sáhka dušše giehtačállimis ja girjelohkamis muhto maiddái digitála čállinreaidduid ja teavsttaid geavaheamis. Lohkanoahpahal-lama mihttomearis deattuhuvvojit lohkanmáhtu guokte váldooasi, čálakoda čoavdin ja ipmárdus. Miehtá oahppomannolaga oahppi galgá beassat nannet čálamáhtu nu ahte nákce lohkat dađistaga eambbo gáibideaddji teavsttaid ja daid vuođul maiddái ieš hábmet čálalaš bargguid lassáneaddji gáibádusaid mielde.</p>
<p>Aiddo digitála čállinreaidduid geavaheapmi jo álgooahpahusa rájes leage buktán ođđa jurddašanvuogi čállingiela oahpahallamii. Dákkár ovdamearka lea dihtora geavaheapmi čállin- ja lohkanoahpahusas, mas lohkanoahpahal-lan geavvá čállima vuođul. Boallobeavddi geavahemiin oahppit besset oahpahallat bustávaid čállit ja hui jođánit jo beassat johtui iežaset teavst-taid ráhkadit. Dát bargovuohki gohčoduvvoge danin <span type="quote">”čállimis lohkamii”</span>.</p>
<p>Árbevirolaš álgooahpahusa čállinoahpahallama ektui lea erenoamáš, ahte giehtačállin álggahuvvo easkka goalmmát skuvlajagi. Dat skuvllat, gos dákkár bargovuohki lea iskojuvvon, leat juksan buriid lohkan- ja čállinmáhtu bohtosiid. (Gč. Trageton 2003.)</p>
<p>Digitála veahkkeneavvut addet vejolašvuođa geavahit sámegiela audi-tiiva ja visuála giellan áibbas eará láhkai go ovdal. Dasa lassin dat addet vejolašvuođa geavahit giela multimodála oktavuođain nugo ovdamearkka dihte govain, filmmain ja musihkain. Ná digitála veahkkeneavvut addet maid-dái vejolašvuođaid geavahit eará oahpponeavvuid go dat mat leat olámuttos luohkkálanjas. Dát veahkkeneavvut eai sáhte buhttet giellaoahpahusa, muhto dat sáhttet leat veahkkin ja lasáhussan árbevirolaš giellaoahpahussii.</p>
<p>Čállingiela oahpahallan geavvá geahppasepmosit eatnigiela vuođul. Mánás geas leat guokte eatnigiela galggašii dalle leat vejolaš válljet goappá gillii čállingiela oahpahallan álgá. Čállingiela oahpahallama ráva lea ná seam-malágan go oppalaš pedagogalaš ráva, ahte oahppan lihkostuvvá buore-musat go ođđa áššiid beassá oahppat oahpes áššiid vehkiin. Lohkan- ja čállinoahpahusa lágideapmi vásihuvvo stuora hástalussan dakkár luohkáin main leat sihke eatnigielagat ja earágielagat. Earágielagii šaddá váttis oahppat fonema (jietnadaga) ja grafema (bustáva) oktavuođa go ii dovdda sániid, ja oahpahallama ulbmilage sáhttá leat váttis áddet go ii ádde maid lohká.</p>
<p>Norgga skuvllain earágielat mánáid álgooahpahus lea bidjan smiehttat mo luohkkálanja organiserema ja bargovugiid sáhtášii buoridit (Kulbrandstad 2003). Sullasaš guorahallamii lea dárbu maiddái sámegielat skuvllain gos luohkkálanjain leat sihke sámegielagat ja earágielagat. <em type="bold">11.2 Lohkan ja čállin </em></p>
<p>Čállingiella earrána hállangielas máŋgga láhkai. Hállan geavvá dás ja dál -konteavsttas hálli ja guldaleaddji gaskkas. Čálli ja lohkki sáhttiba fas sihke áiggi ja báikki ektui leat hui guhkkálagaid. Oppalaččat sáhttá čilget lohkama doaibman mainna veadjá dulkot dahje čoavdit čállojuvvon teavstta (teakstan sáhttá unnimus oassin leat sátni) koda. Jitnosit lohka-mis dat mearkkaša ahte máhttá lohkat sániid nu ahte guldaleaddji dovdá daid ja máhttá lohkat teavstta nu ahte guldaleaddji fáhte teavstta sisdoalu.</p>
<p>Lohkan lea dán láhkai teavstta geavaheapmi, dan ávkin atnin. Čállin fas lea teavstta ráhkadeapmi dakkárin ahte lohkki sáhttá dan lohkat. Lohkan- ja čállinoahpahusa oktasaš mihttomearrin lea ahte oahppi máhttá geavahit čállingiela gulahallangaskaoapmin. Lohkama ulbmil lea áddet ja čállima ulbmil lea dahkat áddehahttin. Čálamáhtus leat maid eará ávkkálaš bealit go dušše gulahallan. Skuvladoaimmain das lea guovddáš sadji jurdagiid gielalaš hábmemis ja nu maiddái máhtu duddjomis.</p>
<p>Čállinmáhtu sáhttit lohkat dakkárin ahte olmmoš máhttá ráhkadit čállosa nu ahte nubbi seammagielat olmmoš ádde dan nugo čálli dan lea jurddašan, juoba dan muddui go čállingiella dahká vejolažžan. Rievtti mielde sáhttá maiddái čállinmáhtu jurddašit guovtteoasagin. Vuosttaš oassi vástida lohkan-máhtu dekodemii: čálli máhttá čállingiela njuolggadusaid mielde čállit sániid.</p>
<p>Muhto čállinmáhttui gullá eambbo go dušše máhttit čállit sániid riekta.</p>
<p>Nubbi ja várra deaŧaleamos oassi čállinmáhtus lea máhttit hábmet teavstta dakkárin ahte lohkki sáhttá dan áddet nugo čálli dan lea jurddašan. Aiddo dán oasis oaidnáge čielgasit hállangiela ja čállingiela erohusaid. Čállosis ferte ovdamearkka dihte čilget dakkár osiid mat hállandilálašvuođas sáhttet leat nu čielgasat guldaleaddjái ahte sáhttá geavahit olu prosániid (sadjásaš sániid), omd. <em type="italic">dat </em>, <em type="italic">dáppe, doppe, dákkár, nuo </em>ja <em type="italic">nie </em>, mat leat hállangillii lunddolaččat. Čállingiella fas lea dán ektui dekontekstualiserejuvvon giella, ja dan ferte čálli máhttit váldit vuhtii. Hállandilálašvuođas sáhttet hállis ja guldaleaddjis leat olu oktasaš duogášdieđut maid hálli váldá vuhtii háladettiin. </p>
<p>Hálli ja guldaleaddji oktasaš visuála biras dahká lunddolažžan geavahit prosániid. Čállimis fas ii leat álo nu, ja danin dákkár prosánit čállingielas geavahuvvojit dávjá <em type="bold">anaforalaččat </em>(sisdoallosátni namahuvvon prosáni ovddabealde) dahje <em type="bold">kataforalaččat </em>(sisdoallosátni namahuvvon prosáni maŋábealde). Earenomážit dát guoská čállosiidda mat leat jurddašuvvon lohkkiide geain eai leat seamma duogášdieđut go čállis. Čielga čállingiela ovdamearkkat konteavstta mearkkašumis leat dakkár ovttasánat teavsttat go omd. uvssa bajábeale teaksta <em type="italic">olggos </em>ja <em type="italic">sisa </em>ja ásahusaid galbbat <em type="italic">dustehat </em>dahje <em type="italic">dustehus </em>. Dekontekstualiserejuvvon teakstaovdamearkan sáhtášii leat dakkár go: <em type="italic">Dustehaga gávnnat feaskára gurut bealde </em>. Dás-dál-ságastallamis sáhttá leat doarvái dadjat: <em type="italic">Dan gávnnat go manat dohko </em>. Máŋgii fuobmá man eahpelunddolaš dahje njulgestaga boastut šattašii dás-dál-ságastallamis geavahit čállingillii heivehuvvon cealkaga. </p>
<p>Aiddo dán hállangiela ja čállingiela erohusa ráhkkanahttimii leage vuogas beassat hárjehallagoahtit hállangiela vuođul. Dán sáhttá dahkat nu ahte láhčá dakkár háleštallandilálašvuođaid main oahppi fuobmá ahte ii birge prosániiguin. Dákkár dekontekstualiserejuvvon ságastallandilálašvuohta addá vejolašvuođa oahppái maiddái oahppat ođđa sániid ja dadjanvugiid ja ná duddjot nannoset gielalaš vuođu čállingiela oahpahallamii.</p>
<p>Čálamáhtu geavaheapmi, nugo dat min áigge boahtá ovdan sihke lohkamis ja čállimis, lea sakka rievdan ovddit buolvva lohkan- ja čállinvieruid ektui.</p>
<p>Lohkan mearkkašii vuosttažettiin báberteavstta lohkama, jogo girjji dahje aviissa. Lohkki dovdomearka lei dakkár olmmoš gii logai olu girjjiid ja áinnas čáppagirjjálašvuođa. Čállin geavai vuosttažettiin liántta ja peanna vehkiin, go čállinmašiidna lei dábálaččat dušše ámmátčálliid bargoreaidu.</p>
<p>Dálá mánáide leat digitála veahkkeneavvut nugo telefovnnat ja dihtorat oalle dábálaččat. Lohkan ja čállin ii leat šat vealttakeahttá vuosttažettiin báberdoaibma. Sihke teavsttaid, govaid ja jienaid geavaheapmi ja dulkon geavvá digitála hámis. Čállimii ii leat šat liánta ja peanna áidna reaidu, baicce orrot oažžumin jo dološáigge čállinreaidduid stáhtusa nugo geavai maiddái bleahkkapeannain ja távvalkriittain. Čálalaš gulahallan geavvá vuosttažettiin boallobeavddi geavahemiin ja vel datge sáhttá leat dušše visuála hámis maid ii leat go guoskkahallat šearpmas. Dát lea buktán ođđa vejolašvuođaid ja hástalusaid lohkan- ja čállinoahpahussii.</p>
<p>Trageton (2003) lea guhká jođihan prošeavttaid máŋgga riikkas, mas dihtorgeavaheapmi lea guovddážis čálamáhtu duddjomis. Boallobeavddi geavaheapmi lea álkidahttán čállima nu ahte oahppit besset dakkaviđe vuos álgit čállit ja nu oahppat bustávaid, sihke stuora- ja unnabustávaid.</p>
<p>Buohkat besset ná čállit seammalágan bustávaid eaige dárbbaš álggu rájes vuos heaibut bustávaid hábmemiin. Boallobeavddi geavahemiin besset oahppit ieža buvttadit bustávaid ja oahpaheaddji láidestusain hárjehallat bustávaid namahusaid ja daid vástideaddji jietnadagaid. Tragetona nubbi váldoágga čállimis-lohkamii-metodain lea ahte dainna vugiin lohkan ja čállin šaddá álggu rájes oktan doaibman, mii maiddái álgooahpahusa rájes duddjo čállinberoštumi ja -movtta áibbas eará láhkai go gárvves teavsttaid ja liántta ja báhpára geavaheapmi. Dasa lassin Trageton ákkastallá ahte ohppiid iežaset ráhkadan teavsttat, maidda maid sáhttet ieža ráhkadit govaid, geasuhit mealgat eambbo go olu áppesiid gárvves teavsttat. Erenoamážit bártniide, geat dávjá rahčet giehtamotorihkain álgooahpahusa muttus, boallobeavddi geavaheapmi álkidahttá bustávaid čállima ja seammás sii ohppet seamma-lágan bustávaid mat eanaš teavsttain geavahuvvojit. Dihtoriin buvttaduvvon teavsttain lea álki ráhkadit lohkangihppagiid maidda sáhttá vel lasihit govaid, ja dákkár gihppagiid sáhttet oahppit lonohallat ja lohkat vurrolagaid. <em type="bold">11.3 Čállingiela bustávat hállangiela jietnadagaid mearkan </em></p>
<p>Dálá čállinvuogis vástida bustávva buorre muddui hállangiela jietnadahkii.</p>
<p>Dievaslaš fonemáhtalaš čállinvuohki lea dakkár mas juohke fonemii lea iežas bustávva. Sámegiela čállinvuogis mis leat muhtin jietnadagat mat eai čuovo dán vuogi, muhto čállojuvvojit mottiin bustávain. Omd. guomáiduvvan jietnadagat [, [ja [čállojuvvojit guvttiin bustávain: <em type="italic">dj </em>, <em type="italic">lj </em>ja <em type="italic">nj </em>, nugo omd. sániin vuo dj a , bea lj áš ja nj unni . Maiddái čuojakeahtes jietnadagat [ ], [ ], [ ], [ ] ja [ ] čállojuvvojit guvttiin bustávain: <em type="italic">hj </em>, <em type="italic">hl </em>, <em type="italic">hm </em>, <em type="italic">hn </em>ja <em type="italic">hr </em>nugo sániin da hj e , gi hl i , lie hm u , čái hn i ja guoikgá hr it . Sáni sis gemináhtaid (duppalkonsonánta maid gaskkas lea stávvalrádji) gievrras dásis (guhkes ceahkki) guomáiduvvan jietnadagain geardduhuvvo álgooassi, omd. á ddj á, vie llja ma nnji sku hrr at <em type="bold">11.4 Hállangiella ohppojuvvon giella, čállingiella sohppojuvvon giella </em></p>
<p>Čállinvuohki lea soahpamuš mo sániid galgá čállit. Dat mearkkaša ahte čállingiela ja jietnadeami gaskavuohta molsašuddá suopmanis suopmanii.</p>
<p>Omd. h-bustávva jietnaduvvo h:n oarjjabeale suopmaniin dakkár sániin go <em type="italic">borahit </em>, Buolbmát ja Várjjat guovllus dat jietnaduvvo t:n, <em type="italic">boratit </em>. Sánis <em type="italic">guolli </em>čállingiela uo-diftoŋga Buolbmát ja Várjjat guovllus daddjo ue-diftoŋgan, <em type="italic">guelli </em>. Čállingiela oahpahallamis lea deaŧalaš oahppat oaidnit iešguđege guovlluid hállangiela ja čállingiela gaskavuođaid. Oahpahallái dat mearkkaša ahte lea ávkkálaš diehtit makkár dáhpáhusain su giella lea earálágan go čállingiella, ja oahpaheaddjái lea stuora ovdamunnin máht-tit ráhkkanit dustet daid váttisvuođaid maiguin oahppi deaivida go álgá oahpahallat čállingiela mii máŋgii čállojuvvo eará láhkai go mo oahppi hállá. Oahpahanmálle man vuolggasadjin lea jietnadagaid ja bustávaid gaskavuohta ferte váldit vuhtii sihke čállinvuogi siskkáldas vuogádaga (omd. bustávaid jietnadatárvu sáni posišuvnnain) ja mo oahppi hállangiella lea čállinvuogi ektui. Álgooahpahusas dat mearkkaša ahte ferte suovvat ohppiid čállit iežaset suopmana mielde dassái go leat oahppan jietnadagaid ja bustávaid gaskavuođaid. Go dát gaskavuođat leat bisánan muitui, de sáhttá oahpahallagoahtit normerejuvvon čállingiela sátnehámiid. <em type="bold">11.5 Lohkanmáhttu guovtteoasat doaibman </em></p>
<p>Lohkan čilgejuvvo dávjá guovtteoasat doaibman. Vuosttažettiin lea sáhka čálakoda čoavdimis. Dat máksá seamma go veadjit áddet čállingiela čálamearkkaid dahje bustávaid oktavuođa hállangiela jietnadagaiguin, nu ahte máhttá dulkot čállingiela bustávvaovttastumiid giela mearkkašumi guoddi oassin dahje sátnin. Dán lohkanmuttu dási duođaštussan sáhttá geavahit jitnosit lohkama teastan. Jos lohkki máhttá jietnadit čállingiela unnimus ovttadagaid, sániid, riekta, de son máhttá lohkat, dahje rievttabut daddjon: oahppi máhttá dekodet dahje čállinkoda čoavdit. Dekoden meark-kaša ahte oahppi máhttá čállingielas oaidnit vástideaddji hállangiela, lea fáhten bustávaid ja jietnadagaid oktavuođa. Dát eaktuda ahte oahppi fáhte mo giella duddjojuvvo osiin, mo sánit dahket cealkaga ja mo stávvalat ja fonemat dahket sániid. Sámegiela alfabehtalaš čállinvuohki ovttastahttá čállima hállamiin dan láhkai ahte lea vuogádatlaš oktavuohta hállangiela jietnadagaid (fonemaid) ja čállingiela bustávaid (grafemaid) gaskkas.</p>
<p>Lohkama sáhttá jurddašit moatteoasat analyhtalaš proseassan. Vuosttažettiin lea sáhka čálagova (omd. čállojuvvon sátni) visuála analysas mii duddjo dan ala ahte lohkki dovdá bustáva ja jietnadaga oktavuođa. Lohkanoahpahallamis dát muddu gohčoduvvo fonemalaš lohkandássin. Easkkaálgi lohkki stáve sáni juohke bustáva ja bisuha daid oanehisáigge muittus stávedettiin dassái go lea njađđán daid sátnin. Lohkanproseassa mii bázášii dán dássái livččii hui njoazes ja lossa lohkanvuohki, ja hárjánan lohkki dorvvasta stávemii dušše go lea sáhka amas sániid lohkamis. Muđui normála lohkanmáhtu ovdáneamis lohkki ii šat dárbbaš vurkkodit juohke bustáva muittus fáhten dihtii sisdoalu. Ja aiddo daningo sisdoalu fáhten leage lohkama ulbmil, de lohkki hui fargga beassá nu daddjon ortográfalaš dássái. Dat mearkkaša ahte logadettiin ii šat dárbbaš leat fokus bustávaid mielde stávemis, muhto ahte lohkan sáhttá geavvat njuovžilit njuolga sániid ortográfalaš hámiid vuođul maid lea oahppan dovdat. Dán dási lohkanmáhttu gohčoduvvo maiddái ortográfalaš-morfemalaš dássin ja das lohkki sáhttá mannat njuolga mearkkašumi guoddi osiide: sátnemáddagiidda, suorgásiidda ja sojahan-morfemaide. Dat mearkkaša ahte omd. <em type="italic">biilavuoddji </em>-sáni lohkamis sáhttá dakkaviđe oaidnit <em type="italic">biila </em>ja <em type="italic">vuoddji </em>ollisvuođa oassin. Oahpes morfemat, sihke sátnemáddagat ja sojahangehčosat, báhcet álkit millii ja aktiviserejuv-vojit oalle automáhtalaččat go oaidná čálagova, nugo omd. <em type="italic">biilavuoddjit </em>, <em type="italic">biilavuoddjis </em>ja <em type="italic">biilavu(o)ddjiiguin </em>. Automáhtalaš ortográfalaš lohkanmáhttu dahká vejolažžan jođánit dovdat maiddái oalle guhkes sátnehámiid, nugo ovdamearkka dihte <em type="italic">biilavu(o)ddjiiguingoson </em>, go laktapartihkkaliid čálalaš hámit maiddái leat cieggan lohkki guhkesáiggemuitui. </p>
<p>Ollislaš lohkanmáhttui gullá nubbi eará deaŧalaš máhttu, namalassii veadjit áddet teavstta sisdoalu. Dekodenmáhttu lea mekánalaš máhttu mii iešalddes ii vel muital diehtágo oahppi maid son lohká. Omd. sáhttá dákkár máhtu buohtastahttit vierisgielaga máhtuin, go dovdá bustávaid ja jietnadagaid korrelašuvnna ja nu máhttá riekta lohkat, muhto go ii dovdda sániid, de ii vel dieđe maid lohká. Nu sáhttitge meroštallat lohkanmáhtu dakkárin masa gullá sihke čállojuvvon teavstta dekodenmáhttu ja teavstta ádden.</p>
<p>Go skuvllas lágiduvvojit iskosat maid vuođul árvvoštallet ohppiid lohkan-máhtu, de das váldojuvvojit vuhtii erenoamážit dát golbma beali:1. Man muddui nákce oahppi gávdnat teavstta dieđuid?2. Máhttágo oahppi dulkot ja áddet teavstta?3. Máhttágo oahppi guorahallat ja árvvoštallat teavstta hámi ja sisdoalu?</p>
<p>Dákkár iskan ii guoskka dušše sámegielfágii muhto dan vuođul iskojuvvo máhttu ja gálggat mat leat guovddážis maiddái eará fágaid oahpahallamis.</p>
<p>Lohkanmáhttu oppalohkái deattuhuvvo skuvlla doaimmain deaŧalaš oassin das mii dálá oahppoplánain gohčoduvvo máhttoloktemin ovddit plánaid ektui.</p>
<p>Lohkanoahpahusa ulbmilin lea juksat buriid lohkangálggaid, ja vuosttaš ceahkkin dán mihttomearis adnojuvvo njuovžilis lohkanmáhttu mii don doložis jo lea iskojuvvon jitnosit lohkamiin. Muhto buorre lohkanmáhttu lea nu olu eará maid.</p>
<p>Lohkamis ii leat nu olu ávki jos ii ádde dan maid lohká. Skuvlaoahpahusas nu olu vuođđuduvvo aiddo dan ala ahte oahppi ieš iežas lohkama vuođul máhttá oahpahallat ođđa áššiid ja dan vuođul duddjot buriid guorahal-lannávccaid mat leat ávkin buot skuvlabargguide. Lohkanáddejumi juksá go sáhttá geavahit kognitiiva gálggaidis ja návccaidis fáhtet teavstta sisdoalu, guorahallat mii das boahtá ovdan ja dan vuođul duddjot oaivila.</p>
<p>Skuvlavázzimis lea iešalddes árvu oahppi kognitiiva ja sosiála ahtanuššamii, ja čállingiela oahpahallamis lea dán proseassas guovddáš sadji. Ovddeš buolvvaid ektui čálamáhttu lea deaŧaleabbo dál go goassege ovdal, daningo lohkan- ja čállinmáhttogáibádusat leat sakka lassánan, ii dušše bargo-eallimis muhto muđuige servodateallimis. Vaikko vel min áigge audiovisuála mediamáilmmis olu dieđut bohtet govvan ja jietnan, de báhcá dattege álkit olggobeallái dat olmmoš gii ii máhte lohkat, ja dat gii ii máhte čállit báhcá čálalaš gulahallandilis ollásit olggobeallái. <em type="bold">11.6 Čálamáhtu sajáiduvvan </em></p>
<p>Vaikko boarráseamos sámegillii prentejuvvon teaksta leage jo 1600-logu álggus, de goitge manai guhká ovdal go čállingiella oažžugođii coavcci dan mearkkašumis, ahte lei eanet olbmuid geavahusas. Čálamáhttu deattuhuv-vui oahpahusas álggu rájes vuosttažettiin lohkanmáhttun, go adnojuvvui deaŧalažžan máhttit lohkat katekismusa. Okta čálamáhtolašvuođa mearkkain lei álgoálggus dat, go iežas nama máhtii čállit. Dađistaga oaččui čállinmáhttu stuorát saji skuvlaoahpahusas ja servodaga oaidnu čálamáhtu dárbui ja ávkái maid lea áiggiid čađa rievdan. Álggu rájes skuvla sihke girku ja stáhta eiseválddiid ovddasteaddjin anii čálamáhtu deaŧalažžan ideologiija dahje čuvgehusa ovddideames. Muhto dábálaš olbmuide čállin ja lohkan ii álo adnon nu deaŧalažžan.</p>
<p>Min multimediaservodagas lohkan ja čállin lea šaddan áibbas eará láhkai beaivválaš doaibman go dušše moaddelot jagi dás ovdal, go nu olu čállin ja lohkan dáhpáhuvvá máŋggalágan digitála veahkkeneavvuiguin. Liántta ja peanna sajis geavahuvvojit dán áigge máŋggalágan boallobeavddit ja lohkosatge eai leat šat dušše báberhámis. Dáid digitála veahkkeneavvuid geavaheapmi lea maid dahkan ahte čállin ja lohkan lea sakka lassánan olbmuid árgabeaidilis. Sihke skuvllas ja bargoeallimis leat dát veahkkeneavvut addán ođđa vejolašvuođaid teavsttaid geavahit ja ráhkadit. Čállin ja lohkan leat dego eará gálggat mat ovdánit ja nanusmuvvet dađe mielde go beassá hárjehallat, ja eahpitkeahttá dáid veahkkeneavvuid lassáneaddji geavaheapmi nanne čálamáhtu. Ja seammás dat maid viiddida čálamáhtu doahpaga ođđa gielalaš ovdanbuktinvugiin, nugo ovdamearkka dihte mailemis ja čáttemis, main ii vealttakeahttá čuvvojuvvo dat čállinnorbma mii gusto omd. skuvlii ja bargoeallimii.</p>
<p>Lea leamaš oalle dábálaš áddet čálamáhtu lohkama ja čállima teknihkalaš máhttun. Lohkamis dainna lea oaivvilduvvon máhttu veadjit ovttastahttit hállangiela jietnadagaid čállingiela bustávaiguin nu ahte máhttá čállojuvvon hámis oaidnit mo sátni galgá daddjot. Dán gálgga cieggadeamis stáven ja stávvaliidda juohkin lea álggos geavahuvvon hárjehallanvuohkin dassái go lohkan geavvagoahtá njuovžilit. Čállinoahpahallama hárjehallamiiguin deattuhuvvui álggos bustávaid hábmen ja daid oktii čállin sátnin riektačállima njuolggadusaid mielde. Čállinteknihkalaš máhttu lea dasto viiddiduvvon teakstahábmemiin mainna oahpahuvvo mo galgá iešguđetlágan teavsttaid hábmet, nugo omd. muitalusa, reivve, referáhta ja áššečilgehusa. <em type="bold">11.7 Analyhtalaš ja syntehtalaš oahpahanmálle </em></p>
<p>Lohkanoahpahusa ulbmil leamaš ja lea ain skuvlamáilmmis čielggas: oahpahit skuvlamánáid nu ahte máhttet oažžut oaivila čállojuvvon teavsttas. Dađe stuorát sierramielalašvuohta, dahje máŋgii njulgestaga riidu, lea leamaš dan alde mo dan galggašii oahpahit. Oarjemáilmmis dát digaštallan buollái</p>
<p>Amerihkás maŋŋá go Rudolf Flesh 1955:s almmuhii girjjis <em type="italic">Why Johnny </em></p>
<p><em type="italic">Can’t Read </em>(Manin Johnny ii máhte lohkat). Dán girjjis Flesh fallehii oahpahanvuogi mii vuođđuduvvui dan ala ahte oahppi galggai oahppat muitit sátnegovaid, maiddái gohčoduvvon geahča-daja-vuohkin (<span type="quote">”look-say”</span> method). Flesh ákkastalai bustávva-jietnadat-vuogi (phonics) buoremus vuohkin ja logai skuvlla vajálduhttán ahte sánit čállojuvvojit bustávaiguin ja nu oahpahit lohkat eaŋgalsgiela dego livččii kiinnágiella, sáni sáni mielde (Flesh 1955: 5). Dálá oahpahanvugiid digaštallamis dát guovttejuohku gohčoduvvo maiddái top-down (badjin vulos) ja bottom-up (vuollin bajás) vuohkin, mii vástida lohkanteoriija analyhtalaš ja syntehtalaš doahpa-giid geavaheapmái. Vaikko analyhtalaš ja syntehtalaš oahpahanvugiid divaštallamat leamašge min áigge hui guovddážis eaŋgalsgielat máilmmis, de dáid oahpahanvugiid vihkkedallamat bohtet maid čielgasit ovdan dološ áigge áppesgirjjiin (gč. omd. Skjelbred 2002). </p>
<p>Jämsä (2000) čujuha amerihkálaš 90-logu metodadigaštallamiidda ja árvala ahte deaŧaleamos ágga čuovvut jietnadat-bustávva oktavuođa oahpahanvuogi orru leamaš ahte dainna vugiin juksá jođánepmosit buriid čállinbohtosiid, analyhtalaš dahje ollisvuođa oahpahanvuogi bealušteaddjit fas atne lohkama váldoulbmila, teavstta áddema, váldoággan.</p>
<p>Čállingiela oahpaheamis analyhtalaš ja syntehtalaš oahpahanmálle ovd-dasta guovttelágan vuođđooainnu das mo čálamáhtu oahpahit. Analyhtalaš lahkonanvuogi vuolggasadji lea giella ollisvuohtan, man dasto sáhttá juohkit unnit osiide. Syntehtalaš lahkonanvuohki vuolgá fas unnit osiin main duddjo ollisvuođa. Analyhtalaš oahpahanvuogis álggahuvvo lohkan- ja čállinoahpahus cealkka- dahje sátnedásis, syntehtalaš vuogis fas bustáva ja jietnadaga dásis.</p>
<p>Analyhtalaš vuogi mielde vuolggasadjin lea cealkka dahje sátni man de sáhttá biđget: cealkaga gihpuide ja sániide, sániid stávvaliidda, stávvaliid bustávaide ja jietnadagaide. Syntehtalaš metoda fas álgá jietnadagaiguin ja bustávaiguin main čohkiidit stávvalat, dain fas sánit, mat fas čohkiidit gihppun ja cealkkan. Analysahan mearkkaša osiide juohkima ja syntesa fas mearkkaša osiid čohkkema. (Vrd. giellaoahpa namahusaid cealkka <em type="italic">analysa </em>, mas cealkka čuldojuvvo cealkkaosiide ja <em type="italic">syntáksa </em>, mii muitala mo cealkka-osiin čohkiida cealkka.) </p>
<p>Analyhtalaš lohkanteoriija mielde lohkki geavaha tekstii vuođuštuvvon dieđu árvádallat teavstta sániid ja geavaha dan várás dušše dan mađe visuála informašuvnna ahte sáhttá testet iežas hypotesa. Sisdoalu fáhten lea ovtta-lágan psykolingvisttalaš árvádallanproseassa mas sáni mearkkašupmi ja dan konteaksta lea guovddážis. Konteaksta lea sihke semantihkalaš (makkár mearkkašupmi heive dan oktavuhtii mas sátni geavahuvvo), syntávssalaš (makkár cealkkaoassin sátni doaibmá) ja pragmatihkalaš (mii lea teavstta doaibma ja ulbmil). Álgolohkan dán vuogi mielde darvviha dađistaga sátneminstariid mat šaddet deaŧalaš oassin lohkanstrategiijas. Dávjá geava-huvvon sánit ja sátneoasit (omd. konjunkšuvnnat, partihkkalat, suorgásat ja sojahangehčosat) báhcet millii ja mobiliserejuvvojit álo go deaivá daid teavsttas ođđa oktavuođain. Ovdamearkka dihte minstariid cieggan álkidahttá lohkat sániid main leat seammalágan grafemačoakkáldagat, nugo omd. maiddái minimála sátnebáraid seammalágan oasit ( <em type="italic">jállu, nállu, bállu, stállu; borga, čorga, Norga </em>). Árvaluvvo ahte minstariid ja konteavstta vuođul árvádallan láidesta oahppi čoavdit čálakoda. Dárkuma ja vásáhusaid vehkiin oahppi árvádallá vejolaš čovdosiid, maid dasto iská ja buohtastahttá oahppo-materiála teavsttaiguin. Dát oahpahallanvuohki duddjo konstruktivisttalaš oahpahallanvuogi vuođđojurdaga ala, man mielde oahpahalli aktiivvalaččat duddjo alcces oahpu ja mas oahpaheaddji álo láidesta, rávve ja movttiidahttá čuovvovaš dási juksat. </p>
<p>Dán guovtti oahpahanvuogi birra lei 1980-90-jagiid áigge olu divaštallan, erenoamážit eaŋgalsgielat skuvllain ja dát divaštallan lea badjánan dávjá jo1950-jagiid rájes. Čálamáhtu oahpaheamis ollisvuođametodain, mas sátne-govaid muitimis ja dovdamis lea guovddáš sadji, lea nannoset sadji dakkár čállingielain main dávjá ii leat njuolggo oktavuohta čálagova ja jietnadeami oktavuođas. Eaŋgalsgiela čállingiella leage okta dákkár ovdamearka, go árvaluvvo ahte sullii bealli sátnerájus lea dakkár mas ii leat systemáhtalaš oktavuohta čállima ja jietnadeami gaskkas. Dan oaidná omd. dáin sániin mat jietnaduvvojit seamma láhkai (homofonat): <em type="italic">flew </em>, <em type="italic">flu </em>, <em type="italic">flue </em>; <em type="italic">four </em>, <em type="italic">for </em>, <em type="italic">fore </em>ja <em type="italic">to </em>, <em type="italic">too </em>, <em type="italic">two </em>. Dát mearkkaša ahte leat olu sánit maid jietnadeami ii sáhte oahpahit jietnadaga ja bustáva systemáhtalaš oktavuođa vuođul. </p>
<p>Riikkaidgaskasaš evalueremat ja bohtosiid buohtastahttimat (PISA ja</p>
<p>PIRLS) leat boktán oahpahuspolitihkalaš beroštumi mii váikkuha njuolga dálá čálamáhtu oahpahussii. Ovdamearkka dihte leat Englándda eiseváld-dit iežaset diŋgon guorahallamiid vuođul mearridan njuolggadusaid ja plánaid mo oahpahus galgá čađahuvvot nu ahte lohkan- ja čállinoahpahus lihkostuvašii bures. Dáid áššiid politihkalaš divaštallamis lea dássážii erenoamážit deattuhuvvon oasis- ollisvuhtii-metoda (synthetic phonics), vaikko oassi eiseválddiid ruhtadan dutkamis čájehii ahte ii lean vejolaš gávdnat duođaštusaid maid vuođul sáhtášii jogo bealuštit dahje vuosttildit syntehtalaš lohkanoahpahallanvuogi. (Gč. V. Edwards 2009; Reyhner 2008.)</p>
<p>Dálá čálamáhttogirjjálašvuođas olusat oidnet ávkki guktuid vugiin ja ovttas-tahttet dán guovtti teorehtalaš lahkonanvuogi, main goappašagain boahtá ovdan man deaŧalaš lea dovdat jietnadagaid ja bustávaid oktavuođa ja ahte lohkanoahpahusa váldoulbmilin lea oahppat áddet teavstta (tabealla 1).</p>
<p>Čállinvugiin main lea systemáhtalaš oktavuohta grafema (bustáva) ja fonema (jietnadaga) gaskkas, syntehtalaš oahpahanvuohki (oasis ollisvuhtii) lea álkit čađahit go dakkár čállinvugiin main leat olu spiehkastagat maid ferte bajil oahppat. Sámegiela čálamáhtu oahpaheapmái sáhttá geavahit sihke syntehtalaš ja analyhtalaš metodaid. Valkeapää (1985) namuha goappašiid metodaid heajos beliid sihke lohkama ja čállima oahpaheamis:</p>
<p>Syntehtalaš ja analyhtalaš oahpahanvugiid ovdamearkkat:</p>
<p>Syntehtalaš metodat - stávenmetoda, mas vuos oahpahallá buot bustávaid, duddjo dain stáv-va liid maid de geassá čoahkkái sátnin. Dát vuohki árvaluvvo boarrá-seamos lohkanoahpahusa metodan. (Vrd. 1837-jagi áppesiin, govva 21.)- jietnadatmetoda, mas bustávva oahpahallo oktanaga dan jietnademiin (iige dušše bustáva namain) ja jietnadagat gessojuvvojit čoahkkái sátnin. Moattestávval sániin gaskamuddun sáhttá geavahit stávvaljuogu jietnadagaid čoahkkáigeassimis.</p>
<p>Analyhtalaš metodat - sátnegovvametoda, man vuođul sánit oahpahuvvojit sihke govaid ja sátnekoarttaid vehkiin.- cealkkametoda, mas lohkan álgá cealkkadásis. Álgun sáhttet leat hoahka mat ja stoahkamat dahje cealkagat maid oahppit leat ieža hutkan.- LHV (lohkan hállama vuođul) ovttastahttá syntehtalaš ja analyhtalaš bargovugiid. Dán metodii gullet vihtta oasi: hálešteapmi ja movttii-dahttin, čállinoassi, bargooassi, muittuhanoassi ja dikšunoassi. (Gč.</p>
<p>Eira 1994.)</p>
<p>Syntesavugiin álgá osiiguin main ii leat mearkkašupmi ja duddjo daid vuođul stuorát osiid, stávvaliid ja daiguin mearkkašumi guoddi osiid, morfemaid ja sániid. Analysavugiin álgá mearkkašumi guoddi osiiguin, sániiguin dahje joba cealkagiin dahje teakstabihtáin. Dáid metodaid teorehtalaš divaštallamin sáhttá oažžut dakkár gova ahte oahpahusasge geavahuvvo seamma guovtte-juohku, muhto nu ii leat vealttakeahttá. Vaikko dát guovttejuohku lea ávkkálaš teorehtalaš lahkonanvuohkin govvet ja áddet lohkanoahpahusa metodaid, de geavadis álgooahpahus dávjá geavvá guktui guvlui lahkonanvugiin, sihke oasis ollisvuhtii ja ollisvuođas oassái (gč. Valkeapää 1985; Eira &amp;</p>
<p>Gaup 2009).</p>
<p>Čálamáhtu oahpaheamis jerrojuvvo muhtimin jogo oahppi lea gárvvis dasa dan mearkkašumis, ahte leago juksan ahtanuššandási goas lea vejolaš oahppat lohkat ja čállit. <span type="quote">”Vuordit dassái go lea gárvvis”</span> -jurdda láve máŋgii bealuštuvvot Piaget teoriijain, man mielde máná kognitiiva ahtanuššan dađistaga juksá dihto muttuid main lea relevánsa oahppanvejolašvuođaide ja oahpahusa lágideapmái. Vygotskij teoriijai vuođuštuvvon oahpahus deattuha eambbo oahppi ja oahpaheaddji oktasaš barggu mas oahpaheaddji lea movttiidahtti ja láidesteaddji veahkkin ođđa áššiid oahppamis, maid oahppi okto ii livčče veadján, muhto maid veadjá oahppat ja áddet rávisolbmo vehkiin. <em type="bold">12 Čálamáhtu sosiála ja kultuvrralaš bealit </em></p>
<p>Čálamáhtu sosiála ja kultuvrralaš bealit leat dađistaga ožžon stuorit saji oahpahusas. Teavsttat árvvoštallojuvvojit sihke ulbmiliid ja hábmenvugiid ektui oalle máŋggaláganin, nugo omd. oskku rituálalaš teakstan, informatiiva teakstan ja manipulerejeaddji teakstan. Dákkár teavsttaid sáhttá analy-seret servodaga fápmorelašuvnnaid ektui sihke daid sisdoalu ja maiddái normerejuvvon hámi dáfus. Dálá sms- ja čáttenteavsttat spiehkkasit olu ovdalis namahuvvon teavsttain ja nu dahket hui dávjá maiddái guovtte- ja máŋggagielagiid teavsttat. Matematihkalaš ja teknihkalaš teavsttat fas ovd-dastit oalle neutrála teakstašlája. Go sosiála ja kultuvrralaš konteavstta ektui árvvoštallá teavsttaid, de oaidná maiddái mo skuvlaoahpahusas lohkanmeriid teakstaválljemat speadjalastet kulturárvvuid ja vuoruhemiid. Čálamáhtu oahpaheami historjá čájeha mo lohkan- ja čállinoahpahus lea geavahuvvon nannet ja cieggadit servodaga dohkkehuvvon oainnuid ja árvvuid, ja dakkár duogáža ektui lea vejolaš guorahallat čálamáhtu oahpahusa politihkalaš ja ideologalaš beliid (vrd. Wiig ABC-girjji kártta, govva 22).</p>
<p>Dáid beliid guorahallan čálamáhtu oktavuođas gohčoduvvo kritihkalaš čálamáhttun, ja dainna oaivvilduvvo ahte čálamáhtu oahpaheamis berre nannet diđolašvuođa dan birra mo čállinkultuvra sáhttá geavahuvvot politihkalaš fápmorelašuvnnaid bisuheamis. Kritihkalaš čálamáhtu oahpaheapmái gullá oahpahit ja nannet diđolašvuođa ja áddejumi das mo čállosiiguin sáhttá duddjot duohtavuođagovaid mat báidnet olbmo jurddašeami. Dákkár kritihkalaš lahkonanvuohki čállosiid guorahallamis geahččala čájehit mo sihke sisdoalu ja hámi sáhttá analyseret fápmorelašuvnnaid ektui. Eanetlogu giela vuoruheapmi nanne dakkár <span type="quote">”duohtavuođaoainnu”</span> ahte unnitlogu giella ii leat seammaárvosaš. Skuvlla oktavuođas dákkár vuoruheapmi álkit cieggada unnitlogu giela oahppi millii ahte sihke su hállangiella ja su giela čállosat eai leat ovttadássásaččat majoritehta gielain. Kritihkalaš čálamáhtu vuolggasadjin lea ahte buot kultuvrrain lea seamma vuoigatvuohta ovdanbuktit iežaset áddejumi, máhtu ja eallinoainnu. Seamma láhkai go čálamáhttu sáhttá leat válddigeavaheaddji gaskaoapmin doalahit fámu, de dat sáhttá maiddái leat vuoliduvvon álbmoga gaskaoapmin juksat buoret dili. Go čálamáhttu geavahuvvo diđolažžan dahkat sosiálalaš, kultuvrralaš ja politihkalaš oktavuođaid, de lea olbmuin maiddái vejolašvuohta oaidnit maid sáhtášii dahkat buoridan dihte dili. (Gč. Baker 2011: 316–319.)</p>
<p>Skuvlaoahpahusas kritihkalaš čálamáhtu ovddideapmi máksá ahte ii leat doarvái dušše geardduhit dahje čoahkkái geassit maid lea lohkan. Oahpahus galgá láidestit ohppiid dulkot ja árvvoštallat teavsttaid. Guovddáš gažaldagat dákkár lahkonanvuogis leat: Gii lea teavstta čálli? Mii lea teavstta ulbmil?</p>
<p>Makkár oainnut bohtet ovdan teavsttas? Leatgo eanet vejolašvuođat dulkot teavstta sisdoalu? Dán sullasaš gažaldagaiguin hásttuhuvvojit oahppit ana-lyseret ja guorahallat teavsttaid ja nu juksat vuđoleappo áddejumi.</p>
<p>Kritihkalaš čálamáhtuin oahppi hárjána aktiivvalaš lohkkin ja čállin gii máhttá sihke logadettiin ja čáledettiin guorahallat ja nu ovddidit iežas jurddašeami. Dákkár oahpahus hásttuha maiddái oahppodilis digaštallat sihke jurdagiid, guorahallamiid, vásáhusaid, perspektiivvaid, vejolaš čovdosiid ja reakšuvnnaid maid lohkan ja čállin bođđe. Nu dat maiddái duddjo diđolašvuođa servodaga birra ja dan mo olmmoš sáhttá aktiivvalaččat searvat ja váikkuhit servodaga máŋggadásat doaimmain. Ná čálamáhtu geavaheapmi šaddá deaŧalaš oassin das mo dulkot máilmmi dáhpáhusaid ja geavvamiid, ja dakko bokte nannejuvvojit maiddái návccat čilget, analyseret ja ákkastallat. Dákkár návccaid duddjon ja daiguin hárjehallan skuvladilis ráhkkanahttá ohppiid aktiivvalaš servodatlahttun. <em type="bold">12.1 Hállangiela nanusmahttin </em></p>
<p>Hállangiella lea čálamáhtu oahpahallama vuođđu ja danin hállanmáhtu ovddideamis berre váldit vuhtii buot beliid: jietnadeami, sojaheami, sátne-máhtu, cealkkamáhtu ja teakstamáhtu. Guđajahkásaččas lea dábálaččat beanta dievaslaš giellamáhttu, son máhttá eanaš jietnadagaid, hálddaša bures sátnesojaheami ja máhttá hábmet cealkagiid sihke muitaleami, jearrama ja gohččuma várás. Vaikke muhtin jietnadagaid geavaheapmi ii soaitte leat vel stáđásmuvvan iige máhte vel omd. buot konditionála sojahanhámiid, ja abstrákta sániid mearkkašupmi lea vel eahpečielggas, de veadjá goitge bures gulahallat earáiguin. Maiddái cealkkaráhkadusmáhttu nanosmuvvá dađistaga. 5–6 jahkásačča giellamáhttu nanusmuvvá jođánit go beassá vásihit rikkis giellabirrasa mas beassá beaivválaččat gullat ja geavahit ođđa sániid ja dadjanvugiid. Pedagogalaččat láhččojuvvon birrasis lea deaŧalaš addit vejolašvuođa oahppat ođđa sániid ja beassat gullat ja hásttuhuvvot geavahit maiddái oalgecealkagiid. Dán agis lea oalle dábálaš ahte mánát geavahit olu buohtalas cealkagiid maid čatnet oktii <em type="italic">ja </em>- ja <em type="italic">de </em>-konjunkšuvnnaiguin. </p>
<p>Ságastallamat addet vejolašvuođaid geavahit sihke sullasaš ja vuostálas sániid (synonymaid ja antonymaid) ja nu aktiviseret ja cieggadit muitui olu sániid mat gullet seamma áššeoktavuhtii. Rávisolbmo láidestemiin sáhttá maid láhčit dili nu ahte mánát besset hárjehallat kategoriseret máŋggalágan iešvuođaid mielde (omd. hámit, ivnnit, sturrodagat, sajádagat, atnu, ávdnasat, stellelmasat). Kategoriserenhárjehusain sáhttá maid láidestit oaidnit mat leat oktasaš sárgosat ja makkár erohusat leat. Dákkár sullasašvuođaid ja erohusaid ádden ja daid verbaliseren duddjo vuođu semantihkalaš kategoriseremiidda mat leat olu oahppofáttáid áddema vuođđun.</p>
<p>Leat olu stoahkanoktavuođat main sáhttá beassat nannet sátnemáhtu. Guovttis geat čohkkába selggolassii (dahje seainni goabbat bealde) sáhttiba vurrolagaid rávvet nuppi mo omd. legobirccuiguin ráhkadit maid nu. Rávvejeaddji dahká maid ieš nu mo rávve nuppi ja nu beassaba loahpas buohtastahttit ja oaidnit lihkostuvaigo gielalaš gulahallan.</p>
<p>Sátnehárjehallamiid sáhttá maid dahkat nu ahte čilge dasa gii ii oainne dahje geasa ii leat muitaluvvon mii makkár nu áhta lea (sturrodat, hápmi, ivdni, hádja, masa geavahuvvo jna.), ja nubbi de geahččala dan vuođul árvidit mas lea sáhka. Dákkár giellageavahanstoahkamat addet vejolašvuođa ságastallat gulahallama birra ja nu duddjojuvvo máhttu ja diđolašvuohta guorahallat giellageavaheami. Dat maid nanne máhtu válljet ovdanbuktinvejolašvuođaid ja fuobmát maid iešguđetlágan gulahallanoktavuođain ferte váldit vuhtii vai gulahallan lihkostuvvá. Ságastallamat sániid mearkkašumiid birra, daid sojahuvvon ja suorggiduvvon hámiid birra ja makkár cealkkaoktavuođain daid sáhttá geavahit, duddjojit giellamáhtu mii lea ávkin maiddái čállingiela oahpahallamis.</p>
<p>Gielladikšuma oainnus sáhttá váldit Vygotskij perspektiivva mas oahpa-headdji iežas giellageavahemiin addá mánnái vejolašvuođa oahppat sániid ja dadjanvugiid mat leat dábálaččat čállingielas ja maid oahppi muđui ii soaitte gullat. Nu sáhttá oahpaheaddji iežas gielladiđolaš lahkonanvugiin nannet giellageavahanmálliid mat gullet normerejuvvon gillii. Erenoamážit ferte oahpaheaddji iežas giellageavahemiin geahččalit oahpahit ohppiide struktuvrralaš minstariid mat gullojit rievdamin ohppiid gielas ja mat sáhttet dagahit váttisvuođaid oahppogirjji normerejuvvon giela lohkamis. Jos oahppi omd. jearrá <em type="italic">leago </em>de berre oahppi beassat gullat vástádusa normerejuvvon hámi, mis ii leat skuvla boahtte vahkusii leatdoppe lea sadji viđa olbmuide doppe lea sadji viđa olbmui </p>
<p>Skuvlaálgis lea dábálaččat bures doaibmi giella mainna gulahallá bures vaikko ii hálddašge vel buot giellageavahanvugiid ja kodaid. Dán agis ii vel geavat nu olu abstrákta doahpagiid govvideaddji sániid, ja oassi cealkkaráhkadanvejolašvuođain vedjet ain leat apmasat, nugo omd. partisihp-paráhkadusat (omd. <em type="italic">čilgejeaddji teaksta </em>), passiiva ageantaráhkadusat (omd. <em type="italic">čievččahalai hestii </em>), kausatiiva vearbbaid geavaheapmi (omd. <em type="italic">goaruhii </em></p>
<p><em type="italic">Ristenii gávtti </em>) ja eará suorggádusaid geavaheami. Ohppiid giellamáhtu ja -diđolašvuođa nannemis lea deaŧalaš ahte oahpaheaddji hásttuha sihke teavst-taid válljemiin ja iežas giellageavahemiin oahppat ođđa sániid ja dadjanvugiid. </p>
<p>Guovttegielat dilis berre diđolaččat responderet ohppiid giellageavaheapmái dalle go gullá ohppiid geavaheamen riikkagiela sániid ja báinnahallan dadjan-vugiid, nu ahte oahppit besset dan seammás gullat mo dat daddjo sámegillii.</p>
<p>Dát ii dárbbaš dahkkot cuiggodeaddji vugiin. Jos oahppi omd. muitala ahte <em type="italic">in kláren šat eambbo </em>, de oahpaheaddji berre geavahit liibba oassálastit ságastallamii maiddái gielalaš ulbmiliin: <em type="italic">já, it šat nákcen </em>( <em type="italic">dahje veadján </em>) <em type="italic">eambbo </em>dahje heivvolaš gažaldagain: <em type="italic">gáttátgo ahte livččet veadján, jos ...? </em></p>
<p>Muhtimin sáhttá ovttas guorahallat ja ságastallat loatnasániid birra ja čájehit makkár heivehuvvon loatnasániid lea dábálaš geavahit sámegielas (omd. biila, sihkkel, evre, televišuvdna, telefovdna, jna.). Mo geavašii jos omd.</p>
<p>Suoma beale fuolkái dajašit ahte don boađát <span type="quote">”besøket onsdaga”</span> (= gallestal-lat gaskavahku)? Erenoamážit lea deaŧalaš veahkehit ohppiid geat ellet birrasis gos dákkár árgabeaigiella lea dábálaš dahje geat muđui váilevaš giellamáhtu geažil geavahit dárogiel sániid. Váilevaš sátnemáhttu heađušta sihke skuvlagiela ja čállingiela áddema. <em type="bold">12.2 Čállingiela oahpahallama vuođđu </em></p>
<p>Lea čájehuvvon stuora ovdamunnin jos mánná lea beassan vásihit ahte rávisolmmoš lohká mánnái girjjiid dahje bláđiid. Dakkár mánná gii dan lea beassan vásihit, lea árrat oahppan ahte máinnas dahje muitalus sáhttá leat kodifiserejuvvon teakstan. Mánná lea nu oahppan deaŧalaš vuođđoášši, namalassii ahte prentejuvvon teaksta sáhttá ovdanbuktojuvvot njálmmálaš muitalussan. Jos lohkki lea suorpmain čuvvon teavstta logadettiin, de lea mánná oaidnán sániid ja diehtá maiddái man guvlui teavstta galgá čuovvut go lohká: álgit badjin gurut ravddas olgeš guvlui ja nu linjá linjjá mielde vulos guvlui. Vuosttaš girjjiin vedje lean dušše govat maid vuolde lei sátni, ja nu soittii dalle jo báhcán millii dakkár sániid čálagovva go omd. <em type="italic">bussá </em>, <em type="italic">beana </em>ja <em type="italic">biila </em>. Mánná gii lea vásihan ahte sutnje lohkkojuvvo dávjá lea beassan oahppat olu mii duddjo nannoset vuođu lohkan- ja čállinoahpahallamii. </p>
<p>Dakkár mánná diehtá guđe guvlui teaksta lohkkojuvvo, lea fuobmán mo teavsttas oaidná mii lea sátni ja lea oahppan gullat čállingiela cealkagiid ja ovdanbuktinvugiid. Buot dáid mánná sáhttá oahppat áicama vuođul vaikke sutnje dát áššit eai leatge dađe eambbo čilgejuvvon. Maiddái dákkár giellaovdáneapmi dáhpáhuvvá rattát kognitiiva ovdánemiin ja nuppe dáfus giellaovdáneapmi veahkeha kognitiiva ovdáneami.</p>
<p>Čállingillii oahpásmahttin lihkostuvvá buoremusat go mánná beassá vásihit ahte čállingielas lea mearkkašupmi ja ahte das lea ávki. Máná iežas namma ja dan čállingovva sáhttá leat teakstalohkama buorre álgu. Das beassá oahppat mainna bustávain namma álgá ja makkár bustávaiguin skihpáriid namat álget. Nama ritmma sáhttá gieđaiguin speažžut ja nu sáhttá giellahárjehusaid seammás dahkat lihkadeapmin, mas sáhttá šaddat somás oktasaš vásáhus.</p>
<p>Ná sáhttá dahkat maiddái báikenamaiguin (omd. máná adreassa) ja vaik-keba njuikut dahje lávkut namaid stávvaliid mielde. Ná sáhttá maiddái čalmmustahttit namaid guhkkodaga. Dákkár nammahárjehusain sáhttá giddet fuomášumi olu áššiide mat gusket sihke lohkamii ja rehkenastimii: čállima lineára ortnet dahje gokko álgit ja man guvlui lohkat, mii lea guhkes namma ja mii lea oanehis namma ja mat namat leat seamma guhkit. Namaid vuođul sáhttá hárjehallat máŋggalágan kategoriserenhárjehusaid: gávdnat namaid mat álget seamma bustávain dahje namaid main lea omd. a-bustávva, namaid main lea guokte speaččastaga dahje lávkki, golbma speaččastaga dahje vel eambbo. Lihkadanhárjehussan, mii seammás maid darvviha millii bustávaid, sáhttá leat omd. <span type="quote">”áibmui čállin”</span> mas buohkat stuora lihkastagain gieđain hábmejit bustávaid. Olgun maid sáhttá sihke muohttagis ja sáddos hárjehallat bustávaid čállit dahje hábmet.</p>
<p>Ovdaskuvlaahkásaččaid beroštupmi riimmaide, hoahkamiidda ja sátnestul-lamiidda addá buori vejolašvuođa duddjot gielalaš hápmediđolašvuođa mii lea ávkin čállingiela oahpahallamii. Dákkár hárjehallamiid buorre ovdameark-kaid gávdná omd. Kerttu Vuolab (1990) girjjis <em type="italic">Ánde ja Risten Jagi fárus </em>: </p>
<p>Olles girji lea maid jietnakaseahttan ja heive daninge bures mánáide geat eai vel leat oahppan lohkat. Mánát dávjá ieža liikojit fuobmát ođđa riimmaid go vuos leat beassan álggu ala. Lea deaŧalaš ahte oahpaheaddji čállá dáid jogo távvalii dahje eará sadjái oidnosii ja lohká daid ovttas mánáiguin jitnosit seammás go čuovvu teavstta suorpmain dahje sákkiin, vai besset hárjánit oaidnit hállama ja čállima systemáhtalaš oktavuođa: sánit mat čudjet measta seamma láhkai čállojuvvojit maid measta seamma láhkai (omd. <em type="italic">nállu </em>, <em type="italic">jállu </em>, <em type="italic">dállu </em>ja <em type="italic">stállu </em>). Eará girjjit main maid gávdná riibmateavsttaid maid sáhttá geavahit maiddái mánáidgárddis, leat <em type="italic">Sátnestullamat </em>(Eriksen &amp; Skaltje 1995), <em type="italic">Dill Dáll </em>(Sámi oahpaheaddjit 1987), <em type="italic">Hoahkat ja stoahkat </em>(Baal &amp; </p>
<p>Wirkola 2003) ja <em type="italic">Giellastohkosat </em>(Eira &amp; Eira 2006). </p>
<p>Bealgi bealkáčuvdi čoavdágaskasuorbma curbmáorbbeš čurboš(a)čeŋkkeš čiŋku</p>
<p>Sátnestoahkamis ja riibmestallamis ii leat dušše sáhka sániid mearkkašumis muhto maiddái daid hámiin. Danin leatge dát sátnelášmmohallanhárjehusat ávkkálaččat go daiguin duddjo hápme- ja jietnadatdiđolašvuođa. Fonologalaš diđolašvuohta lea dego muhtinlágan šaldi mii dahká vejolažžan fáhtet mo čállingiella ja hállangiella gullaba oktii. Oahppi vásiha ahte daddjojuvvon sániid sáhttá hábmet čállojuvvon sátnin ja ahte dat mii lea čállojuvvon sáhttá daddjojuvvot. Fonologalaš diđolašvuohta mii dahká vejolažžan sirret sáni jietnadagaid adnojuvvo maiddái vealttakeahtes eaktun juksat mekánalaš lohkanmáhtu dási. Dát lea oalle abstráktadásat diđolašvuohta man gaskadássin sáhttá atnit stávvaldiđolašvuođa. Dán guovtti dási erohus ja maiddái duođaštus oidno das ahte lea álkit fáhtet stávvalstruktuvrra go jietnadatstruktuvrra. Jietnadagaid sirremis lea álkimus fuobmát mii lea sáni álgojietnadat. Loahppajietnadaga fáhten maid ii leat nu váttis go sáni sis jietnadagaid. Danin sáhttáge vuos hárjehallat oaidnit sániid stávvaliid stuorát jietnadatovttadahkan.</p>
<p>Geahččalan- ja dutkanbarggut mat leat dahkkojuvvon maiddái Davviriikkain maŋimus guoktelot jagi čájehit oalle čielgasit ahte gielladiđolašvuođa hárjehallamiin lea ávki čállingiela oahpahallamis (Gč. omd. Lundberg ja earát 1988; Hagtvet 1988; Aukrust 2005). Seammás lea gal maid čielggas ahte čállingiela oahpahallan, ii dušše lohkan muhto erenoamážit čállin, duddjo oahppái čiekŋalat gielladiđolašvuođa. Dat ahte čállingiela oahpahaladet-tiin šaddá geavahit eará áiccuid giellaávdnasiid hábmemis go hállamis váikkuha maiddái gielladiđolašvuođa nannemii. Visualiserejuvvon giella dahká vejolažžan fokuseret giela hápmebeliid áibbas eará láhkai go auditiiva giella, ja čállimis lea maid áibbas eará vejolašvuođat ráhkkanit sisdoalu ovdanbuktimii. <em type="bold">12.3 Ohppojuvvon gielas sohppojuvvon gillii </em></p>
<p>Lohkama ja čállima álgooahpahusas mii vuođđuduvvo máná hállangillii ii deattuhuvvo girjegiela normerejuvvon sátnehámiid oahppan. Čállingiela oahpahallamis man vuođđun lea hállangiella, lea jurdda beassat oahppat bustávaid ja jietnadagaid gaskavuođa, vai dan vuođul nu fargga go vejolaš juvssašii ortográfalaš lohkandási.</p>
<p>Girjegiela sojahuvvon sátnehámiid gaskkas leat suopmaniid mielde eanet unnit dakkár hámit mat leat earáláganat go normerejuvvon čállingielas.</p>
<p>Normere juvvon čállingielas mii geavahuvvo skuvlla oahppogirjjiin, leat sátnehámit mat jo máŋggaid buolvvaid čađa leat oahppásat giellaoahppo-girjjiid sojahanminstariin. Dáidda hámiide oahppit oahpásmuvvet teavsttaid logadettiin ja nu báhcet olu sojahanhámit millii čálagovvan. Norbmapara-digmmaid oahpahallama sáhttá hárjehallat sihke čálalaččat ja njálmmálaččat.</p>
<p>Pedagogalaš hástalus lea mo dán dahkat nu ahte oahppi ii vásit dán menddo suivadis bargun. Vuosttaš mihttomearrin berre leat ahte oahppit máhttet sámegiela čállinvuogi prinsihpaid ja dasto dihtomielalaččat oahpahallagohtet normerejuvvon čállingiela.</p>
<p>Sojahanminstariid oahpahallamis sáhttá geahččalit ovttastahttit giellaoahpa ja musihka, omd. lávlut preseanssa sojahanhámiid <span type="quote">”Diibmu lea jo vihtta”</span> -nuhttii:</p>
<p>Boađán, boađát, boahtá,bohte, boahtibeahtti,boahtiba, mii boahtit,boahtibehtet, bohtet.</p>
<p>Giellaoahpa, ja olu eará áššiidge, muitá máŋgii álkibut jos dan maid galgá muitit sáhttá ovttastahttot nuohtain (lávlagiin), hoahkamiin dahje man nu erenoamáš visuála hámiin (omd. govvosiin dahje govain). Sáhttá šaddat somás vásáhussan geahččalit gávdnat heivvolaš nuohta eará sojahanhámiide.</p>
<p>Čállingiela normerejuvvon sojahanhámiid oahpahallamii sáhttá leat dárbu maiddái álgooahpahusa maŋŋá, ja nu sáhtášiige omd. ráppemiin oahpahallat konditionála- ja potentiálahámiid. <em type="bold">13 Sámegiel áppesat </em></p>
<p>Čállingiela oahpaheami juohku analyhtalaš ja syntehtalaš metodan heive buoremusat teorehtalaš lahkonanvuohkin lohkan- ja čállinoahpahusa guora-hallamis. Sihke lohkan- ja čállinoahpahusa várás ráhkaduvvon oahppogirjjit ja oahpaheaddjirávvagat, ja maiddái oahpaheddjiid bargovuohki luohk-kálanjas, čájehit ahte geavatlaš oahpahanvuogit dábálaččat eai čuovo dušše analyhtalaš dahje syntehtalaš bargovugiid málle (vrd. Valkeapää 1985; Eira &amp; Gaup 2009). Čállingiela oahpahallamis oahppit besset hárjánit oaidnit ja guorahallat giela sihke oasis ollisvuhtii perspektiivvas ja ollisvuođas oassái perspektiivvas.</p>
<p>Lagamusat čielga syntehtalaš oahpahanvuogi orro čuovvumin 1800-logu áppesat. 1837:s prente-juvvon <span type="quote">“Abes ja Låkkam-girje”</span> álgá vuosttaš siiddus bustávva-logahallamiin. Das leat buohta-lagaid sihke gohtalaš bustávat ja Stockfletha ja Rasmus Raska bustávvavuogádat. Oahpahus mii dárkilit čuovui dán oahppo-girjji, sáhttá gohčoduvvot buhtes syntehtalaš oahpahanvuohkin.</p>
<p>Vuos galggai oahppat bustávaid, dasto čuvvo stáventabeal lat, nugo omd. vuosttaš tabealla vokála-álgosaš stávvalat:</p>
<p>Govva 20. Abes ja Låkkam-girje (Stockfleth 1837).</p>
<p>Skjelbred (2002) čujuha iežas áppesgirjjiid guorahallamis mo sihke 1700- ja 1800-logu áppesgirjjiid metodalaš ovdanbuktinvuogit leat guorramis gitta</p>
<p>Quintilian (r. sullii jagis 35 Kr. m.) <em type="italic">Institutio Oratoria </em>čállosii, mas son earret eará digaštallá lohkanoahpahanvugiid. Das boahtá ovdan mo lohkan-oahpahus álgá bustávvaoahpahallamiin, sihke jietnademiin ja alfabehtalaš ortnegiin, dasto oahpahalle stávvaliid alfabehtalaš ortnega mielde ja de easkka mearkkašumi guoddi osiid: sániid ja cealkagiid (2002: 6). 1837-jagi áppesgirji lea buorre ovdamearkka das mo dát oahpahanvuohki boahtá oidnosii maiddái dan áiggi sámegiela álgooahpahusa girjjis. <em type="bold">13.1 Margarehte Wiig áppesgirji </em></p>
<p>Norgga beale sámegiela áppeshistorjjás lea Margarethe Wiig ABC-girji mearkkašahtti álgooahpahusa girji. Girji ilmmai 1951:s, muhto bargu lei álggahuvvon mealgat ovdal go 1939:s oaččui gohččuma boahtit Girko-</p>
<p>Govva 22. Margrethe Wiig jagi1951 áppes. departemeantta sámegiela áppesčoahkkimii. Wiig oinnii sámegiel áppes-dárbbu jo dalá maŋŋá go báhpaeamidin bođii Kárášjohkii 1923:s. ABC-girjji teavsttaid ja govaid vuođđun galggai leat sámi biras ja jurddašanvuohki, ja oahpahusa ulbmilin lei nannet mánáid kultuvrralaš iešdovddu, ja dan árvvus anedettiin oahpu vuođul oahppit galge beassat duddjot alcceseaset dorvvolaš boahtteáiggi. Jurdda lei ráhkadit sámegiel girjji, muhto dasa eai miehtan eiseválddit ja gáibidedje ahte das galggai maid leat teaksta dárogillii.</p>
<p>Áiggis ektui Wiig maid ovddastii ođđa jurddašanvuogi, go evttohii ahte sámi guovlluid dárogielat mánát maiddái galge oahppat sámegiela, ja ahte galggai huksejuvvot allaskuvla gos sámi studeanttat beasašedje váldit oahpu iežaset fágasurggiin. Ledje maiddái erenoamáš sivat manin girjji prenten maŋŋonii máŋggain jagiin: ledje guhkes ja áddjás divaštallamat dan birra makkár dárogiela čállinnorbma galggai geavahuvvot. Dasto čuožžilii vel prentenmuttus váttisvuohtan ahte Norggas eai lean buot dat bustávat maid prentehat dárbbašii sámegiela teavstta prentemii. Wiig lei maid gártan ákkastallat beassat geavahit iežas ráhkadan govaid ja vel beassat daid prentehit ivdnegovvan. (Andersen 2013: 55–63).</p>
<p>Maiddái riikkaidgaskasaš politihkka váikkuhii áppesgirjji prentema maŋŋoneapmái. Wiig lei sárgon kártta (govva 22) mas ledje mielde hearge-vuoddjit mat gokče davimus oasi Norggas, Suomas ja Ruoŧas ja lei tevdnen vel dáid riikkaid leavggaid. Háliidii ná čájehit ahte buot dáin riikkain ásset sámit. Govas okta herggiin lei masá Roavvenjárgga muttus, muhto eisseválddit eai dohkkehan dán gova ja nu gárttaige sihke heargi ja Suoma leavga sihkkojuvvot ja dan mielde rievdadit álgoálgosaš gova. Ná váikku-hii nu daddjon <span type="quote">“galbma soahti”</span> maiddái sámegiela áppesgirjái. (Solbakk 2002; 2010: 108–109. Gč. maiddái Nystad &amp; Lund 2009.) Nationálastáhtii gullevašvuođa deattuheapmi boahtá maiddái oidnosii Tuomo Itkonen (1934)</p>
<p>Samikiel ABIS -girjjis (govva 23).</p>
<p>Go Wiig girji prentejuvvui ođđasit 1970:s, de dan namma lei rievdan. Ii lean šat ABC, muhto Sámiætnamis ja namahuvvui lohkangirjin. Muhto ii lean dušše namma mii rievddai. Vuosttaš prentehusa álgooassi lei láidehus bustávaid ja jietnadagaid oktavuođa oahppamii, ja vuosttaš bustávat ledje</p>
<p>I ja U maid Wiig lei govvidan čuoikka ja gumppe jietnadeapmin. Ođđa prentehusas lea guđđojuvvon eret bustávaid oahpaheami oassi (sullii 40 siiddu). Dušše nu daddjon sámi bustávaid oahpahallansiiddut leat vel váldon mielde. Teakstaortnet maid rievdaduvvui nu ahte sámegiel teaksta biddjui dárogiel teavstta ovddabeallái.</p>
<p>Áppesgirjji rievdadeapmi teakstagirjin lea ovdamearka das mo iešguđet oahpahanvuogit áiggiid čađa leat váikkuhan álgooahpahusa teakstagirjjiide.</p>
<p>Bustávvaoahpahusa mielde lágiduvvon áppesgirji álkit láidesta syntesa dahje oasis ollisvuhtii oahpahanvuohkái. Wiig girjji ođđa prentehus álgá <span type="quote">”Mii læt skuvˈla-mánát”</span> -teavsttain (sirdojuvvon vuosttaš prentehusa 45. siiddus).</p>
<p>Orru ahte dán rievdamii leat váikkuhan ođđa jurdagat mo álgooahpahusa lágidit. Jo 1960-jagiid rájes lei erenoamážit eaŋgalsgiela máilmmis badjánan sáhka álgooahpanvuogi birra man vuolggasadjin ii lean jietnadat ja bustávva muhto giella ollisvuohtan (sátnin ja teakstan). <em type="bold">13.2 1960-logu áppesat </em>1960-jagiid loahpa rájes Inez Boon (1968) <em type="italic">lás’se ja mát’te ruovttus </em>oahppo-girjái ráhkaduvvon oahpaheaddjigirji rávvii mo lohkanoahpahusa galggai lágidit. Ovdalis namahuvvon áppesgirjjiide eai lean čállit dađe dárkileappot kommenteren mo girjji geavahit oahpahusas. Boon lohká iežas metoda analyhtalaš-syntehtalaš metodan. Su oainnu mielde čállojuvvon sátni ádde-juvvo oktan govvan ja oktan jietnadahkan ja dán vuođul fertege oahppi vuos beassat visuálalaččat ja auditiivvalaččat oahppat sátnegovaid (omd. <em type="italic">eadni, áhčči, bussá </em>ja <em type="italic">beana </em>) mat ovddastit mánnái oahpes mearkkašumiid (1968: 6). Dáid sániid vuođul de hárjehallojuvvo sihke analysa ja syntesa. </p>
<p>Váldoprinsihppa lea ahte sátni juhkkojuvvo dušše guovtti oassái. Dat mield-disbuktá ahte vokálaloahppasaš ovttastávvalsátni juhkkojuvvo konsonántta ja vokála gaskkas almmá stávvalsázu haga, omd. <em type="italic">m u </em>(mu), ovttastávval konsonántaloahppasaš sátni vokála ja loahppakonsonántta gaskkas <em type="italic">mu s </em>(mus) ja guovttestávvalsátni juhkkojuvvo stávvaliid mielde, omd. <em type="italic">gál bi </em>( <em type="italic">gálbi </em>). Rávvagiid váldonjuolggadus lea ahte syntesahárjehallamat gusket dušše konsonántta ja vokála čoahkkáigeassima, ja konsonánttaid ii oaččo hárjehallat oktonas jietnadahkan, daningo dat šaddá menddo váttis. Lea álkit dadjat <em type="italic">m mu </em>-sáni oassin go viggat dadjat <em type="italic">m </em>ja <em type="italic">u </em>sierranassii. Boon pedagogalaš jurddašeami mielde dákkár konsonántta ja vokála ovttastumit dahket sátneosiid, maid analogalaččat sáhttá geavahit eará sániid hárjehala-dettiin. Boon lohká sámegielas mánát jo čállingiela oahpahallama árra muttus gártet oahppat váttis sátnegovaid ja dasa veahkeha analogalaš sátnestruktuvr-raid bidjan buohtalagaid omd. ná (heivehuvvon dálá čállinvuohkái): </p>
<p>Go dákkár analogalaš minstarat cieggadit millii sátnegovaid ja sátneosiid govaid, de dat álkidahttet maiddái dakkár amas sániid lohkama main leat seammalágan oasit. Boon lohká ahte dán vuogi mielde mánát áddešgohtet sátneráhkadusa nu ahte ieža vedjet unnit osiid vuođul oaidnit olles sáni.</p>
<p>Sátnečoavdima lohká ná geavvat johtilabbot ja veahkeha njuovžilis lohkamii ja teavstta áddemii (1968: 8).</p>
<p>Boon guovttejuogu prinsihppa (konsonánta ja vokála) dahká ahte su metoda spiehkasta analyhtalaš ja syntehtalaš metodain mat duddjojit stávvaliid ja bustávva-jietnadatjuogu ala. Metoda lea analyhtalaš-syntehtalaš dan mearkkašumis ahte lea sáhka osiin ja ollisvuođas. Dán kategoriija vuol-lejuogus su metoda várra sáhtášii gohčodit maiddái sátnegovva-analogalaš vuohkin. Boon ákkastallamis boahtá čielgasit ovdan ahte sutnje ii leamaš oahpis omd. suomagiela oahpahanmálle. Boon lohká ahte áibbas eará láhkai go dat gielat maid eatnašat mis dovdet, de ii leat sámegillii vejolaš ráhkadit jierpmálaš teavstta almmá geavatkeahttá guovttestávval sániid.</p>
<p>Vaikko sámegiela čállingiella leage oalle bustávva-jietnadat vástideaddji giella, de lea aŋkke <span type="quote">”heađuštussan”</span> ahte sihke substantiivvat, vearbbat ja adjektiivvat leat dakkárat main leat unnimusat guokte stávvala. Danin álgooahpahusgirjji analysa ja syntesa gártá čuovvut eará minstara go omd. dárogiela álgooahppogirjjiin. (1968: 6–7.) Aiddo fal dákkár ovttastávvalsánat, eanet unnit jierpmálaš teaksta lea báhcán muitui skuvlaáigge dárogiel áppesgirjjis: <span type="quote">”lásse ja mát’te ruovtos”</span> ja <span type="quote">”ABBES”</span> leat goappatlágan álgooahppogirjjit, ii dušše sátnedási analysa ja syntesa vugiid ektui. Norgga beale oahppogirjjis olles čakčalohkanbajis bargojuvvo dušše unnabustávaiguin ja vel namaid čállingovvange cieggá namma unna álgobustávain. Easkka giđđalohkanbajis oahpahuvvo stuorabustávaid geavaheapmi.</p>
<p>Čalbmái čuohcci erohus lea maiddái oahppogirjjiid teakstahábmen ja cealkkaráhkadusat. Boon girjji teavsttaid cealkagat leat measta dušše <em type="italic">leat </em>-cealkagat maid gažaldahkan heivejit <em type="italic">leago? gii lea? mii lea? gos lea? </em>ja <em type="italic">geas lea? </em>Miettunena teavsttat leat dán ektui áibbas eará láhkai geasuheaddji ja hásttuheaddji teavsttat main leat sihke muitalusat, máidnasat ja divttat.1980:s divvojuvvui ja viiddiduvvui Boon lohkangirji <em type="italic">lás’se ja mát’te ruovttus </em>ja ođđa girjji namman šattai <em type="italic">dá leaba lásse ja máhtte </em>. Hatle (1981) čállá dán lohkangirjji oahpaheaddjigirjjis ahte dál geavahuvvo áibbas earálágan oahpahanvuohki go ovddit girjjis. Boon metoda birra Hatle čállá ahte <span type="quote">”Lásse ja Máhtte ruovttus”</span> girjjis geavaha Inez Boon juoidá maid son gohčoda <span type="quote">”sirren ja oktiigeassin vuohki”</span>. Ollu oahpaheddjiin geat geavahedje girjji, lohke ahte leai váttis geavahit dán vuogi lohkanhárjehallamis. Dovddus leai ahte máŋggas geahččaledje heivehit oahpu jietnadatvuogi guvlui, vaikko girjji teavstta dáfus leai váttis” (1981: I). Hatle oahpahanvuogi rávvagiin boahtá čielgasit ovdan ahte lohkangirji ii galgga geavahuvvot dušše lohkan-oahpa hallamii muhto maiddái oppalaččat giellaovdáneami reaidun ja eará fágaid oahppogáldun. Son muittuha maiddái man deaŧalaš lea <span type="quote">”lohkanválm-mastahttin”</span> masa gullá oahpásmuvvat girjji sisdollui, oahppat mo girjji geavahit, dárkilit guorahallat govaid, hárjehallat fuobmát erohusaid ja vuoru mielde hupmat ja njálmmálaččat čilget. Hatle muittuha maiddái ahte suopma niid ero husaid sáhttá čilget hui lunddolaččat mánáide. Metodihka rávva gat ja čilgehusat čájehit ahte lohkankoda čoavdimii sáhttet geavahuvvot sihke analyhtalaš ja syntehtalaš hárjehallanvuogit. Maŋibu son gohčoda jietna čatnamin. Hatle oaidná čielgasit man váttis sáhttá leat oktanaga hárjehallat giehtačállima ja lohkama ja rávvege danin álggos geavahit sihke bustávvagáhppálagaid ja eará gárvves bustávaid nu ahte oahppit besset ollásit geavahit návccaideaset jietnadagaid čatnat oktii. (1981: I–VIII.) <em type="bold">13.3 Áppesat ja bustávaid oahpahallan </em></p>
<p>Skuvlaoahpahusas syntehtalaš oahpahanmálles orru dálá skuvllain nannoset coakci go analyhtalaš lahkonanvuogis. Dan oaidná maiddái sámegiela álgooahpahusa dálá oahppogirjjiin (omd. Lindbach &amp; Eriksen 1997) main siiddut leat organiserejuvvon alfabehta bustávaid mielde. Dán ortnegii leat gal lasihuvvon maiddái jietnadagat, nugo diftoŋggat ja maiddái guomáiduvvan jietnadagaid čállingiela vástagat <em type="italic">nj </em>, <em type="italic">llj </em>ja <em type="italic">ddj </em>. Teaksta álgá jietnadat-bustávvagaskavuođa čalmmustahttimiin. Ovdamearkka dihte </p>
<p>V-bustáva siiddu guokte vuosttaš linjá leat <em type="italic">vá vág vággi </em>ja <em type="italic">vi vig viggá </em>(Lindbach &amp; Eriksen 1997: 31) ja muittuha ná ovddeš áigge vugiid main geava huvvojedje maiddái bustávvaovttastumiid tabeallat. Čielga erohus lea dattege das ahte namahuvvon girjjis bustávvaovttastumit čalm mus-tahttojuvvojit sániid oassin eaige dakkár bođu oassin go omd. 1837 áppesa stáventabeallat. </p>
<p>Norgga beale álgooahpahusa girjjit leamaš ovdal ovtta metodalaš vuogi ektui čielgasit earáláganat go oahppogirjjit mat geavahuvvojit Suoma bealde:</p>
<p>Norgga bealde ii geavahuvvon stávvaljuohku. Lindbach (1997:3) čállá gal álggahus-oasis: ”Guhká jurddašin juohkit sániid stávvaliidda vai dat álkidivččii lohkama. Oahpaheaddjit, geat háliidit sániid juohkit stávva liid-da, sáhttet dieđusge dan dahkat. Sávan ahte girji ii gáržžit oahpaheaddji vejolašvuođaid geavahit jurdagiid ja vugiid maidda ieš jáhkká.”. Dát govvida mealgadii riikkagiela váikkuhusa stávvaljuogu geavaheapmái: dárogiela oahppogirjjiin ii leat leamaš nu dábálaš geavahit stávvaljuogu, suomagiela oahppogirjjiin dat lea dábálaš.</p>
<p>Bustávaid oahpahallanortnegin geavahuvvo dávjá dat ortnet man mielde áppesat ovdanbuktet bustávaid. Keskitalo &amp; Määttä (2011) čujuheaba dasa man stuora erohus lea Valkeapää (1986) áppesa bustávva ortnegis ja davvisámegiela dábáleamos bustávain nugo dat bohtet ovdan giella-teknologiijaprošeavtta bustávvadávjodaga tabeallas (Keskitalo &amp; Määttä 2011: 82) man vuođđun lea elektrovnnalaš teakstavuorká. Dán tabealla mielde logi dábáleamos bustáva leat a, i, e, t, o, d, l, s, u, á. Soai čujuheaba</p>
<p>Lerkkanen (2003) dutkamuššii mas boahtá ovdan ahte oahppit ohppet gaskamearálaččat lohkat go hálddašit logi bustáva.</p>
<p>Go veardida ovdalis namuhuvvon bustávvadávjodaga ortnega muhtin dálá áppesgirjjiid bustávvageavahemiin nugo dat boahtá ovdan dáid girjjiid substantiivvaid, vearbbaid, adjektiivvaid, advearbbaid ja jietnadaddansániid (onomatopoetica) sátnelisttuin (substantiivvat ja vearbbat leat vuođđohámis), de oaidná makkár erohusat leat namahuvvon tabealla ektui (tabealla 2).</p>
<p>Veardiduvvon áppesgirjjit leat <em type="italic">Áppes, min meahci máidnasat </em>(Guttorm 2010), <em type="italic">Ánin dánin, mu lohkangirji </em>(Eira ja earát 2008) ja <em type="italic">AÁBC </em>(Lindbach &amp; Eriksen 1997). </p>
<p>Tabealla 2 čájeha ahte eanaš bustávat leat oktasaččat buot teakstačoakkáldagain.</p>
<p><em type="italic">Ánin dánin </em>girjjis <em type="italic">g </em>-bustávva geavahuvvo eambbo go <em type="italic">s </em>-bustávva muhto ii leat stuora erohus duoid earáid ektui, go <em type="italic">s </em>-bustávva lea 13. sajis. Muđui leat erohusat das man máŋgii mat bustávaid leat geavahuvvon. <em type="italic">a </em>- ja <em type="italic">i </em>-bustáva vuosttaš ja nubbi sadji lea oktasaš buot čoakkáldagain muhto dan rájes leat ortneterohusat. t-bustávva eanemusat geavahuvvon konsonántan lea maid oktasaš buot teakstačoakkáldagain. </p>
<p>Áppesgirjjiid bustávvadávjodattabealla ovddasta bustávaid geavaheami nugo dat lea namuhuvvon sátnelisttuin ja lea dan láhkai earálágan go teakstačoakkáldat, mas leat olu sojahuvvon sátnehámit ja mii maiddái ovddasta mealgat stuorát sátnemeari. Ovdamearkka dihte geavahuvvo t-bustávva oktiibuot guđa háve bárrastávvalvearbbaid preseanssa finihtta-hámiin. Lohkan- ja čállinoahpahusas šaddá váldit vuhtii mo jietnadagat ja bustávat duddjojit sáni álgooahpahusa teavsttain, iige dušše jurddašit oahpaheami oppalaš bustávvadávjodaga vuođul.</p>
<p>Sátneduddjomis álgooahpahusa guovddáš doaba lea stávvaljuohku. Stáv-valiid čalmmustahttimiin oahppá sirdit fokusa mearkkašumi guoddi ovtta-dagas ovttadagaide main ii leat mearkkašupmi ja dakko bokte láidestuvvot oahpásmuvvat sániid hápme- ja ráhkaduslaš beliide. Stávvalat dahket oalle lunddolaš jietnadatčohkiid maid osiid lea álkit fáhtet go olles sáni jietnadatráhkadusa.</p>
<p>Deaddostávvala jietnadagain ja daid ovddasteaddji bustávain lea guovddáš sadji lohkan- ja čállinoahpahusas. Sáni vuosttaš stávval lea dat mii teaksta-lohkamis láidesta sáni čálagova čoavdimii (dekodemii), go teakstaoktavuođas veadjá máŋgii jo vuosttaš stávvala vuođul árvidit makkár sánis lea sáhka.</p>
<p>Vuosttaš stávval lea maid deaŧalaš daningo dat lea dat sátneoassi man lea álkimus darvvihit go lea oahpahallamin mo oasit duddjojit sáni. Sihke riimmaid geavaheamis ja sátneálgguid hárjehallamis vuosttaš stávvalis lea</p>
<p>Govus 6. Áppesgirjjiid cealkkamearit.guovddáš mearkkašupmi. Lea maid oalle dábálaš ahte vuosttaš bustávva maid mánát ohppet lea iežaset nama álgobustávva. Vokálaguovddážis geavahuvvojit buot vokálat mat maid sáhttet geavahuvvot sámegiela sániid eará posišuvnnainge. <em type="bold">13.4 Bustávaid geavaheapmi posišuvdnavuogádaga mielde </em></p>
<p><em type="bold">Álgokonsonánttat </em></p>
<p>Sátnegirjjiin oaidná ahte eanemusat geavahuvvon álgokonsonánta lea <em type="italic">g </em>. Nu lea maiddái áppesgirjjiid teavsttain. Nomeniid guhtta eanemusat geavahuv-von álgokonsonántta leat Áppes- ja Ánin dánin -girjjis konsonánttat <em type="italic">g </em>, <em type="italic">b </em>, <em type="italic">m </em>, <em type="italic">l </em>, <em type="italic">s </em>, <em type="italic">d </em>. Maiddái AÁBC-girjjis lea <em type="italic">g </em>ja <em type="italic">b </em>seamma ortnegis. Vearbbaid álgokonsonánttaid geavaheamis leat stuorát erohusat, muhto das maid lea </p>
<p>Áppes- ja Ánin dánin- girjjis <em type="italic">g </em>eanemusat geavahuvvon álgokonsonánta. ( <em type="italic">s </em>-bustáva geavaheapmái álgokonsonántan lea dás maid mielde konsonánta-ovttastumit <em type="italic">sk </em>-, <em type="italic">st </em>-, <em type="italic">sm </em>-, <em type="italic">sp </em>- maid ovdamearkkat oppalaččat leat unnán.) </p>
<p>Govus 7. Nomeniid álgokonsonánttat.</p>
<p>Govus 8. Vearbbaid álgokonsonánttat.</p>
<p><em type="bold">Vokálaguovddáš </em></p>
<p>Čuovvovaš govvosat čájehit áppesgirjjiid nomeniid ja vearbbaid vuosttaš stávvala vokálajuogu. Govvosiin 9 ja 10 oaidná maid ovtta siva manin oppalaš bustávvatabeallain <em type="italic">a </em>-bustávva lea eanemusat geavahuvvon bustávva. </p>
<p>Jos <em type="italic">a </em>-bustáva geavaheapmái váldá fárrui maiddái <em type="italic">ea </em>- ja <em type="italic">oa </em>- diftoŋggaid, de <em type="italic">a </em>lea čielgasit eanemusat geavahuvvon bustávva buot áppesteavsttaid vokálaguovddážis maiddái. </p>
<p>Vokáladiagrámmain (govus 9 ja 10) boahtá ovdan vokálaid ovddastupmi eaŋkilvokálan ja diftoŋgan, mii lea guovddáš ášši maid ferte váldit vuhtii fonemáhtalaš lohkan- ja čállinoahpahusas. Dán earuheami dárbbu oaidná go buohtastahttá minimála sátnebáraid nugo omd. <em type="italic">čáhkat </em>, <em type="italic">čohkat </em>, <em type="italic">čiehkat </em>, <em type="italic">čuohkat </em>, mas sániid vokálaguovddáža eaŋkilvokálat ja diftoŋggat duddjojit mearkkašumi erohusaid. Oppalaš bustávvadávjodatlisttut eai buvtte ovdan dáid erohusaid, go diftoŋga lohkkojuvvo guoktin vokálan. </p>
<p>Danin berre bustávaid oahpaheami vuolggasadjin leat daid ovddasteapmi foneman iige dušše dat, man olu juohke bustávva geavahuvvo oppalaččat.</p>
<p>Vokálaguovddážis eanemusat geavahuvvon eaŋkilvokálat leat <em type="italic">á </em>ja <em type="italic">i </em>ja eanemusat geavahuvvon diftoŋggat leat <em type="italic">ea </em>ja <em type="italic">uo </em>. Unnimusat geavahuvvon eaŋkilvokála lea <em type="italic">e </em>ja vearbbain unnimustá geavahuvvon diftoŋga lea <em type="italic">ie </em>ja nomeniin fas <em type="italic">oa </em>. Eaŋkilvokálaid <em type="italic">e </em>, <em type="italic">i </em>, <em type="italic">o </em>ja <em type="italic">u </em>geavaheapmi stuorru go váldá mielde sániid sojahuvvon hámiid main lea diftoŋganjuolgan. </p>
<p><em type="bold">Konsonántaguovddáža bustávat </em></p>
<p>Konsonántaguovddážis eanemusat geavahuvvon bustávva lea <em type="italic">l </em>(govus 11 ja 12). Buot áppesgirjjiin lea dasto ieš guđet ortnega mielde ovcci eane musat geavahuvvon bustáva gaskkas vel bustávat <em type="italic">k, v, d, h, r, t, g, s </em>. </p>
<p>Guovddáškonsonánttaid ovttastumit leat sihke dakkárat main seammalágan konsonánttaid guhkkodagat molsašuddet ja dakkárat main konsonánta-ovttastumiid guhkkodagat ja šlájat molsašuddet. Namahuvvon áppesgirjjiin leat ovdamearkka dihte eanemusat 15 guovddáškonsonántatiippa main <em type="italic">l </em>okto ( <em type="italic">ll-ll-l </em>) dahje ovttas eará konsonánttaiguin ( <em type="italic">lb, lbm, ld, lf, lg, llj, lk, lt, lv, lž, il, ihl, vl, vhl </em>) duddjo konsonántaguovddáža. </p>
<p>Álgooahpahusas gánniha álggu rájes bidjat deattu guovddáškonsonánttaid oahpaheapmái. Dan lea vuogas dahkat álggos omd. gemináhtaiguin (duppal-konsonánttaiguin) mat juohkásit stávvalin jogo nu ahte guovddáškonsonánttat juohkásit vuosttaš stávvala lohppii ja nuppi stávvala álgui (gievrras dássi), omd. <em type="italic">guol-li </em>, dahje nu ahte eaŋkil konsonánta álggaha nuppi stávvala (geahnohis dássi), omd. <em type="italic">guo-li </em>. Stávvaljuoguin sáhttá ná čalmmustahttit ja darvvihit muitui dássemolsuma mii ohppiid čállimis láve olusiidda leat váttis. Vaikko stávvaliidda juohkin leage dušše álgooahpahusa oahpahan-vuohki man vuođul lohkamis láidestit ohppiid sániid dekodemii (ja čállimis fas enkodemii), de sáhttá dasa máhccat jos maŋŋelis šaddá dárbu čilget guovddáškonsonánttaid riektačállima. Dássemolsuma minimála sátne-báraid (omd. <em type="italic">guolli – guoli </em>dahje <em type="italic">dolgi – dolggi </em>) gánniha čilget cealkagiid oktavuođas main erohusat bohtet lunddolaččat ovdan: guo l - l i lei gát-tis ja guđ-đen guo- l i gád-dái , dá lea do l - g i ja gáv-dnen do lg - g i . Jietnadeamis sáhttá áinnas liiggástallat go bargá stávvaliiguin, nu ahte šaddá čielggas mo guovddáškonsonánttat čállojuvvojit. Dákkár hárjehallamat duddjojit gielladiđolašvuođa mii boahtá ávkin sihke riektačállimii ja teorehtalaš áddejupmái, go dát molsašumit bajit cehkiin čilgejuvvojit dássemolsašupmin. </p>
<p>Govus 11. Nomeniid konsonántaguovddáža bustávat.</p>
<p>Govus 12. Vearbbaid konsonántaguovddáža bustávat.</p>
<p>Eira &amp; Gaup 2009 lea buorre láidehus sihke álgooahpahusa teorehtalaš lahkonanvugiide ja geavatlaš bargovugiide, main earret eará deattuhuvvo sániid stávvaljuogu geavaheapmi oahpahusas.</p>
<p><em type="bold">Soggevokálat </em></p>
<p>Bárrastávval sániid sokkis dahjege nuppi stávvalis geavahuvvojit seamma monoftoŋggat go sáni vokálaguovddážis. Soggevokálan lea <em type="italic">i </em>-vokála nomeniin eanemusat geavahuvvon vokála ja áppesgirjjiid vearbbain fas lea <em type="italic">a </em>dábáleamos soggevokála (govus 13 ja 14). </p>
<p>Áppesgirjjiid kontrakšuvdnavearbbain leat eanemustá <em type="italic">et </em>-loahppasaš vearbbat ja <em type="italic">át </em>- ja <em type="italic">ot </em>-loahppasaš vearbbat leat sullii ovtta mađe. Kontrakšuvdnavearbbaid oppalaš mearri lea unnit go sihke bárrastávval ja bárahisstávval vearbbaid mearri. </p>
<p>Go lea oahppan vokálaguovddáža vokálaid, de lea maid oahppan buot vokálaid mat geavahuvvojit sámegiela sániid čállimis. Dan dáfus sogge-vokálaid frekveans sas ii leat nu stuora mearkkašupmi.</p>
<p>Govus 13. Bárrastávval nomeniid soggevokálat.</p>
<p><em type="bold">Loahppakonsonánta ja ravdakonsonánta </em></p>
<p>Nubbin dábáleamos sátnemáttatiipan leat bárahisstávval sátnemáddagat.</p>
<p>Buot áppesgirjjiid teavsttain dakkárat leat lagabui 40, eanaš dakkárat main vuođđohápmi lea konsonántaloahppasaš ( <em type="italic">l, n, r, s, š, t </em>). Fonologalaš diđolašvuođa duddjomis sáhttá hárjehallat guldalit makkárat lea dáid sániid ravdakonsonánttat sojahuvvon hámiin, omd. gáma – gápma g a, bieža – biehča ma , vuoskku – vusko n a, eallin – ealli m a, dronnet – dronne g a, ustit – usti b amális – má llá sa, vuoskku – vu sko nadáidda – dáidaga, dieđa – diehtaga <em type="bold">13.5 Bustávaid oahpahanortnet </em></p>
<p>Čállingiela oahpahallamis lea ávkkálaš dovdat sáni struktuvrra nugo posišuvdnavuogádagas boahtá ovdan. Dát máhttu dahká oahpaheaddjái</p>
<p>Govus 14. Bárrastávval vearbbaid soggevokálat.vejolažžan buorebut áddet čállinvuogi njuolggadusaid ja nu sáhttit heivehit oahpahusa ja hárjehusaid maid ulbmil lea oahppat čállit čállinvuogi njuolg-gadusaid mielde.</p>
<p>Go buohtastahttá stuora teakstameari vuođul dahkkon bustávvaortnega válljejuvvon áppesgirjeteavsttaid bustávvaortnegiin, de oaidná ahte logi eanemusat geavahuvvon bustávvamearis eai leat stuora erohusat. <em type="italic">a </em>ja <em type="italic">i </em>leat eanemusat geavahuvvon bustávat buot čoakkáldagain ja duoid earáid gaskkas leat teakstačoakkáldagaid mielde ortneterohusat. </p>
<p>Go geahččá dárkileappot mo bustávvageavaheapmi lea sániid dásis, de boahtá ovdan eará ortnet. Sánit fonemáhtalaš ráhkadussan leat guovddážis čálamáhtu álgooahpahusas ja aiddo danin fertege váldit vuhtii bustávvageava-heami sátneperspektiivvas iige olles teakstameari perspektiivvas. Danin šaddetge bustávaid oahpahusa vuolggasadjin dat sánit mat geavahuvvojit áppesgirjjiin. Dan relatiivvalaččat unna teakstamearis mii dás lea guora-hallojuvvon boahtá ovdan ahte guovtte stuorámus áppesgirjji nomeniid guhtta eanemusat geavahuvvon álgokonsonántta leat g, b, m, l, s, d. Dáid álgokonsonánttaid dávjodatortnet vástida buore muddui vuođđosátneráju álgokonsonánttaid dávjodaga (gč. Sammallahti 1994). Dát livčče relevánta dieđut bustávaid oahpahusortnegii jos oahpahusa vuolggasadjin livččii sáni vuosttaš stávval, masa álgokonsonántta lassin gulašii vokálaguovddáža vokála ja konsonántaguovddážis dat oassi mii lea vuosttaš stávvala loahpas.</p>
<p>Bustávaid oahpaheami sáhttá maid geahččat giellaoahppama reseptiiva ja produktiiva aspeavttas. Erenoamážit giehtačállima ektui geavahuvvo muhtimin ággan bustávaid oahpaheami ortnegis ahte leago bustáva álki vai váttis čállit. Dákkár árvvoštallamat gusket produktiiva bustávvamáhttui dahje čállimii eaige nu olu lohkanmáhttui. Čálamáhtu oahpaheamis mas váldo veahkkeneavvun bustávaid buvttadeapmái lea boallobeavdi iige liánta, ii dárbbaš smiehttat leago bustávva álki vai váttis čállit. Maiddái gánddaid giehtamotorihka hálddašeami váttisvuođat geavahuvvojit ággan geavahit dihtora álgooahpahusas ja álgit giehtačállinhárjehusaiguin easkka 3. ceahkis, go leat jo oahppan lohkat ja čállit. Go buohtastahtte ohppiid geat álge giehtačállimiin easkka 3. ceahkis ohppiiguin geat oahpahallagohte giehtačállima jo vuosttaš skuvlajagi, de gávnnahuvvui ahte sii geat álge giehtačállimiin easkka 3. ceahkis čálle buorebut go dat geat ledje álgán 1. ceahkis (Trageton 2003). Boallobeavddi geavaheapmi dahká maid álkin seammás oahppat sihke stuora ja smávva bustávaid.</p>
<p>Sámedikki álggahan álgolohkanprošeavtta olis, mii bisttii vihtta jagi (2000–2005), bođii ovdan ahte dat sámegiela bustávat (á,c,č,đ,ŋ,š,ŧ,z,ž) mat leat earáláganat go dat mat geavahuvvojit dárogielas, ledje váddásepmosat oahppat. Mikalsen &amp; Wirkola (2007) čilgeba iežaska prošeaktaraporttas mo guovtte skuvlaluohkás bargojuvvui bustávvaoahpahusain guokte vuosttaš skuvlajagi. Geahččaladdanjoavkkus deattuhuvvui erenoamážit oahppat namahuvvon bustávaid ja dárkkistanjoavkkus dáid bustávaid oahppan ii deattuhuvvon dađe eambbo. Geahččalanprošeavtta loahpas ii lean mearkkašahtti erohus das man galle bustáva oahppit máhtte, muhto lei stuorát erohus das man galle <span type="quote">“sámebustáva”</span> máhtte. Namahuvvon ovcci bustávas geahččaladdanjoavkku oahppit máhtte guhtta bustáva ja dárkkistanjoavkku oahppit máhtte golbma bustáva. Eira &amp; Gaup (2009) leaba iežaska oahppogirjjis váldán vuhtii namahuvvon prošeavtta bohtosiid, namalassii ahte <span type="quote">“mađi árabut oahppanproseassas álgá oahpahit earenoamáš sámegielbustávaid, dađi buorebut darvehit oahppit daid”</span>. Bustávaid oahpa-heami vuoruhanortnega soai ákkastallaba maid dainna ahte čállojuvvon sámegiella lea unnán oidnosis servodagas ja danin dáid bustávaid oahppamii ii gávnna olu doarjaga skuvlla olggobealde. Dan dihte leaba vuoruhan maŋŋelii dakkár allafrekveanta bustávaid maid olusat jo máhttet go álget skuvlii. (Eira &amp; Gaup 2009: 9–10.) <em type="bold">14 Guovttegielatvuohta </em></p>
<p>Guovttegielatvuođa sáhttá guorahallat sihke individuála ja servodatlaš fenomenan, ja dan sáhttá maid guorahallat gielaid deaivvademiid váikku-husaid perspektiivvas. Vaikko sáhttáge hállat gielaid deaivvademiid birra, de gielat goitge eai deaivvat olbmuid haga. Ja go servodagage ii sáhte jurddašit olbmuid haga, de lea čielggas ahte guovttegielatvuođa guorahal-lamis šaddá olmmoš giellageavaheaddjin leat guovddážis. Goitge lea nu ahte guovttegielatvuohta maid lea čielgasit servodatpolitihkalaš ášši.</p>
<p>Hansegård (1968: 43, 110, 128) gii barggai dan ala ahte oažžut Ruoŧa skuvla-eiseválddiid áddet man deaŧalaš lei addit Ruoŧa beale sámegielagiidda ja suomagielagiidda vejolašvuođa oažžut oahpahusa iežaset eatnigillii, geavahii dakkár tearpma go <em type="italic">beallegielatvuohta </em>(ruo. halvspråkighet). Dainna son oaivvildii giellaovdáneami bisáneami váilevaš giellametodihka geažil dakkár dássái ahte ii leat vejolaš geavahit giela omd. emotionála ja intellektuála áššiid gaskkusteapmái. Hansegård oaivvildii ahte skuvla dagai mánáid ovtta-gielagin dahje vel vearrábun: <span type="quote">“duppal beallegielagin”</span>, mainna son oaivvildii ahte oahppit ohppe sihke ruoŧagiela ja iežaset eatnigiela dušše belohahkii. </p>
<p>Dákkár giellahálddašanmuddu orru vástideamen dasa maid šielbmáteoriija govvida vuolimus dási giellamáhttun (govus 16). Skutnabb-Kangas (1981: 258–277) guorahallá dan divaštallama maid <em type="italic">beallegielatvuohta </em>-tearbma mielddisbuvttii ja meroštallá dán tearpma vuosttažettiin govvidit politihkalaš doahpaga, mii dađe bahábut dulkojuvvui dakkárin mii bidjá ohppiid iige skuvlaeiseválddiid váilevaš giellamáhtu sivalažžan. Dálá gielladutkit leat hilgon <em type="italic">bellagielatvuohta </em>-tearpma geavaheami eaige ane dan dieđalaš tearbman. (Gč. omd. Moschkovich 2007: 5–7.) </p>
<p>Eatnašat min áigge sámegielagiin leat guovttegielagat, moattegielagat ja vel máŋggagielagatge ‒ árbevirolaš dadjanvuogi mielde dakkár olbmot leat gielalaččat. Olu mánát ohppet jo giellaoččodanagis guokte giela, jogo nu ahte ruovttus geavahuvvojit guokte giela beaivválaččat dahje nu ahte mánná oahppá nuppi giela mánáidgárddis. Dákkár giellaoččodanagis oktanaga oamastuvvon guovttegielatvuohta gohčoduvvo <em type="bold">simultána guovttegielat-vuohtan </em>earuhan dihte <em type="bold">suksessiiva guovttegielatvuođas </em>, mas nubbi giella ohppojuvvo vuosttaš giela maŋŋá. Guovttegielatvuođa dutkamis geavahuvvo maiddái tearbma <span type="quote">”guovttegielatvuohta vuosttašgiellan”</span> (eŋg. <em type="italic">bilingualism as a first language </em>) (García 2009: 64). </p>
<p>Giellaoččodanahkásačča oktanaga oamastuvvon guokte giela ovdánit seamma vuogi mielde go ovttagielat máná giela oahppanproseassa. Váldoerohus lea ahte guovttegielagis sáhttet muhtimin gullot ovttastuvvon giellahámit, mat sáhttet leat diđolaččat válljejuvvon dárbbu mielde dahje giellahámit mat ovttastuvvojit go ii vel hálddaš giellaoahpalaččat rivttes hámiid. Ijäs (2011: 51) čujuha dasa mo giela ja olbmo olgguldas fáktorat sáhttet váikkuhit guovttegielat máná giellaoččodeapmái, nugo váhnemiid giellageavahan-vuohki ja gielaid eahpedássidis geavaheapmi ja árvu. Su dutkamuš sáme- ja suomagiela oččodeaddji máná sámegiela vearbasojaheami oahppanproseas-sas čájeha ahte guovttegielat mánná goitge earuha gielaidis struktuvrraid jo giellaoččodeami árra muttus (Ijäs 2011: 204).</p>
<p>Vel 1970-jagiin lei oalle dábálaš jurddašit ahte guovttegielatvuođas leat negatiiva váikkuhusat olbmo intelligensii ja danin maiddái oahppan-vejolašvuođaide. Dalá dutkamii vuođuštuvvon oainnu mielde ođđa giela oahppan heađuštii vuosttaš giela ovdáneami. Dán oainnu mielde giela oahppamii lei vuoiŋŋamaččain ráddjejuvvon sadji, mii heađuštii alla dási giellamáhtu juksama jos nuppi giela oahpahallagođii. Maŋit áigge dutkan lea čájehan ahte vuoiŋŋamaččain ii leat dákkár ráddjejuvvon giellavuorká, mas sierra gielat devdet iežaset oasi ja main ii leat makkárge oktavuohta gaskaneaset.</p>
<p>Dákkár jáhkku ovttagielatvuođa ovdamuniin leamaš doarjjan lunddolaš máŋggagielatvuođa caggamii, ja dat lea maid heiven stáhtaid ovttagielatvuođa politihkkii. Unnitlogugielagiid vuoiŋŋamaččaide gal leat bures čáhkan eambbo gielat ja sii leat baicce vásihan heahtin jos eai máhte eará gielaid.</p>
<p>Dat gii ii máhte eambbo go dušše ovtta giela daddjo gielahis olmmožin.</p>
<p>Dálá dutkamii vuođuštuvvon oaidnu lea ahte vuoigŋamaččaid nákca gielaid oahppat lea olu njuovžileabbo go ovdal jurddašuvvon ja ahte sierra gielaid oahppamis leat olu oktasaš proseassat maid vuođđun lea oktasaš kognitiiva vuogádat. Dát mearkkaša ahte maid eatnigillii lea oahppan, das sáhttá maiddái atnit ávkki go oahpahallá eará gielaid. Go ođđa doahpagiid oahppá, omd. rehkenastimis, de daid ii dárbbaš ođđasit oahppat nuppi gillii, eará go daid namahusaid. Gielaid erohusaid ja daid oktasaš semantihkalaš vuođu lea álggos Cummins (1980) govvidan baldun, mas gielaid olgguldas erohusat leat dat mat oidnojit čázeoaivvi bajábealde, ja dat mii lea oktasaš lea dat oassi mii lea čázi vuolde (govus 15).</p>
<p>Dovddus pedagoga, Lev S.</p>
<p>Vygotskij (2001), čilgii jo 1934:s mo mánáid guovtte-gielat vuohta mielddisbuktá nannoset giella diđolašvuođa ja gielalaš njuovžil vuođa go ovtta gielagiin. Guovtte gielat olmmoš máhttá seamma jurda-ga ovdanbuktit moatti gillii ja hárjána oaidnit gielaid ieš-guđet lágan vuogá dahkan ja nu duddjo ádde jumi das mo gielat doibmet. Guovtte gielat vuohta duddjo analyhtalaš máhtu ja metalingvisttalaš diđo laš vuođa, mii dahká vejolažžan gieđa-hallat giela jurddafáddán. Lea stuora ovdamunnin veadjit oaidnit giela ráhkaduslaš beliid ja gielalaš hámiid ja mearkkašumiid oktavuođaid, go dat lea maid buorre vuođđun ođđa gielaid oahppamii.</p>
<p>Dákkár diđolašvuohta ii riegát vealtta keahttá iešalddes ja danin leage deaŧalaš ahte guovttegielatvuohta geavahuvvo skuvlaoahpahusas ávkin boktit metalingvisttalaš diđolašvuođa.</p>
<p>Maŋit áigge dutkan lea nannen guovttegielatvuođa kognitiiva ovdamuniid maiddái doabaáddejumis, kreatiivvalaš jurddašeamis ja sosiála diđolašvuođas.</p>
<p>Dattege lea nu ahte dát ovdamunit eai gusto buot guovttegielat diliide, go servodatlaš diliin, nugo gielaid stáhtusis ja daid geavaheamis lea maid stuora váikkuhus. (Gč. Mayor 1987; García 2009; Baker 2011.) May (2012: 132–133) čujuha dasa mo stáhtaid gielalaš ja kultuvrralaš hege-moniija bealušteaddjit eai váldde vuhtii giellasosiologalaš ja pedagogalaš dutkanbohtosiid. Sii baicce ain čuoččuhit ahte guovttegielatvuohta heađušta oahppama vaikke vel eambbo go 40 jagi dutkan lea čájehan ahte guovttegielat oahpahus ii dušše seaillut ja ovdánahte minoritehtagiela, muhto maiddái nanne nuppi giela oahppama mealgat buorebut go ovttagielat oahpahus.</p>
<p>Guovttegielatvuohta mielddisbuktá kognitiiva ja metakognitiiva ovdamuniid.</p>
<p>Guovttegielat olbmo mentála geabbilvuohta árvaluvvo boahtit das go su guokte symbolavuogádaga addet eambbo go dušše ovtta vuogi ja vejolašvuođa čoavdit čuolmmaid ja hástalusaid, ja nu dahká guovttegielatvuohta maid álkibun váldit vuhtii giela sosiála ja kommunikatiiva beliid. Dutkan lea maiddái čájehan ahte guovttegielaga metalingvisttalaš diđolašvuohta nanne vejolašvuođaid oaidnit giela hámi ja mearkkašumi oktavuođaid ja erohusaid. (J. Edwards 2009; Jessner 2006.)</p>
<p>Guovttegielatvuođa duohken nugo dat čađahuvvo skuvllain máŋgga sajis máilmmis, sáhttet leat iešguđetlágan ulbmilat. Guovttegielatvuođa čilgemis skuvlaoahpahusas geavahuvvo dávjá guovttejuohku <em type="bold">subtraktiiva </em>ja <em type="bold">additiiva </em><em type="bold">guovttegielatvuohta </em>. Ovddibuin oaivvilduvvo nuppi giela, dávjá minoritehta giela, jávkadeapmi skuvlagiellan jogo álggu rájes dahje dađistaga go ođđa giela, dábálaččat riikka váldogiela, lea oahppamin. Unnitlogugiella sáhttá geavahuvvot álggos dušše veahkkegiellan dassái go birge skuvlla váldogielain, mii dávjá lea riikkagiella. Dákkár giellageavahanmálle ulbmil ii leat seailluhit ja ovddidit máná eatnigiela, muhto dahkat vejolažžan birget riikkagiela ovttagielagin skuvllas ja muđuige servodagas. </p>
<p>Additiiva guovttegielatvuođain fas oaivvilduvvo ođđa giela oahppan eatni giela lassin ja goappašiid gielaid geavaheapmi skuvlamannolaga áigge, nu ahte ohppiid eatnigiella seailu ja ovdána seammás go besset oahppat riikka váldogiela bures. García (2009: 53–55) evttoha lassin vel <em type="bold">rekursiiva </em>ja <em type="bold">dynámalaš </em><em type="bold">modealla </em>. Rekursiiva modealla govvida masson giela ruovttoluotta váldima ja dán modealla mielde ohppiin sáhttá leat lagas oktavuohta dihto giellageavahanvugiide. Sámegiela dili čilgen dáinna modeallain govvida giellaealáskahttinproseassaid. Aikio-Puoskari (2007: 83) evttoha giellarevitaliserema várás rekursiiva modealla, go eatnigiela ja vierisgiela oahppofálaldagaid lassin oaidná dárbbu maiddái sáhttit fállat giellaoahpahusa man ulbmil livččii ealáskahttit sámegiela dakkár giella-birrasiin, gos váhnenbuolva lea massán sámegielmáhtu ovddeš giella- ja skuvlapolitihka geažil. </p>
<p>Dynámalaš modealla ii govvit dušše guovttegielatvuođa muhto vuođđuduvvo máŋggagielatvuhtii (nugo dat álggos lea geavahuvvon EU giellapolitihka hábmemis), mii dán jahkeduhát áigge adnojuvvo dárbbašlažžan sihke riikkaid rasttildeaddji ja multimodála oktavuođain. Sámi oahppoplána orru heivemin dynámalaš modellii, go dat doaibmi guovttegielatvuođa lassin maiddái duddjogoahtá eaŋgalsgiela máhtu jo vuosttaš skuvlajagi rájes.</p>
<p>Vaikko máilmmis leat eambbo guovtte- dahje máŋggagielagat go ovttagiela-gat (Baker 2011: 66), de lea guovttegielatvuohta olu guovlluin adnojuvvon heahtin ja vel váralažžange riikkaid ideologiijaid ektui, main ulbmil lea duddjot gielalaččat ideanttalaš servodaga – okta riika, okta álbmot, okta giella ja dávjá vel okta miella – ja danin dat lea vuosttilduvvon ja vel gildojuvvonge almmolaš geavahusas.</p>
<p>Ovttagielatvuođa ideála lea historjjálaččat oalle ođđa fenomena mii oaččui coavcci erenoamážit eurohpálaš nationálastáhtaid vuođđudanproseassain 1700- ja 1800-logus. Nationála stáhta duddjon ii šat gierdan eará gielaid go dan mii definerejuvvui riikkagiellan. Máŋggagielatvuohta adnojuvvui áittan ja dat gielat, nugo sámegiella ja suomagiella (Norggas ja Ruoŧas), mat ledje guovllu gielat guhká ovdal go stáhtaráját gessojuvvojedje, definerejuvvojedje vieris giellan maid vierrásat hálle. Dalá áiggi ideologiija mielde riikkagiela ovttagielatvuohta galggai nannet riikii gullevašvuođa ja nu šattaige maiddái skuvlla doaibman heađuštit eará álgoálgosaš gielaid geavaheami ja ovdáneami.</p>
<p>Servodaga, ja erenoamážit eiseválddiid, giellapolitihkka speadjalastá árvo- ja váldegažaldagaid. Guovttegielatvuohta lea dohkkehuvvon ja dorjojuv-vonge vel unnitlogu giellan jos giellageavaheddjiin lea ovdamearkka dihte ekonomalaš ja sosiála stáhtus mii dahká dan vejolažžan. (Gč. omd. Baker 2011; Garcia 2009.) Guovttegielatvuođa sihke eastadeames ja ovddi-deames skuvla lea adnojuvvon beaktilis veahkkeneavvun, ja danin almmolaš guovttegielatvuođa oainnut bohtetge čielgasit ovdan aiddo skuvlapolitihkas.</p>
<p>Lea eiseválddiid duohken makkár stáhtus guovttegielatvuođas lea. Jos guovtte-gielatvuohta adnojuvvo heahtin stáhta jurddašuvvon oktasaš ideologiija ja vuoiŋŋa duddjomis, nugo lei dilli olu riikkain vel máilmmisođiid áigge, de láivvimus dáhpáhusain čoavddusin adnojuvvui subtraktiiva guovttegielat-vuohta, muhto dávjá oahppit vásihedje ahte sin eatnigiella ollásit gildojuvvui skuvllas. García (2009: 14–15) mielde máilmmiviidosaš ekonomalaš dilli 1970-jagiin čájehii ahte riikkaid rahčamušat dustet ođđa áiggi ii lihkostuvvan, ja nu badjánii maiddái kritihkka oahpahusa lágideapmái. Olu guovlluin badjánii vuosteháhku ovddeš giellapolitihkkii ja erenoamážit gielalaš unnit-logut loktejedje ovdan iežaset giellavuoigatvuođaid. Guovttegielatvuohta ii šat adnojuvvon dušše čuolbman muhto baicce giellariektin. Maiddái sámiid giellaovddidanbargguide leai doarjjan ja veahkkin dat giellavuoigatvuođaid nannen mii geavai eará sajiin máilmmis. Sámi giellapolitihkalaš bargu, mii joatkašuvai dán áigodagas, duddjui vuođu sámegiela nannemii skuvllas ja loahpas maiddái sihke báikenammalága ja sámi giellalága dohkkeheapmái.</p>
<p>Nu daddjon globaliseren, man oktavuođas erenoamážit riikkaidgaskasaš organisašuvnnat leat veadján váikkuhit riikkaid stivrejupmái ja mearridan-proseassaide, lea mielddisbuktán maiddái ođđa oainnu das man deaŧalaš lea máhttit gielaid. Ja nu adnojuvvoge dál guovttegielatvuohta ovdamun-nin ja riggodahkan. Giella riggodahkan -oaidnu lea erenoamážit šaddan áigeguovdilin Eurohpá uniovnna riikkaid rasttildeaddji ovttasbargguid olis, ja uniovnna oahpahuspolitihkas deattuhuvvo ahte ii leat doarvái skuvlet dušše guovttegielatvuhtii, baicce ulbmilin berre leat máŋggagielatvuohta.</p>
<p>Vaikko máŋggagielatvuođa vuoruheapmi oahpahusas livččiige vuosttažettiin jurddašuvvon stuorát giellabirrasiid ektui, de dat maid rahpá buoret vejolašvuođaid unnit gielaid ovddidanbargui, nugo boahtá ovdan ovda-mearkka dihte Eurohpá ráđi guovllu- dahje unnitlohkogielaid soahpamušas (European Charter for Regional or Minority Languages), maid maiddái</p>
<p>Norga ja Suopma leaba dohkkehan.</p>
<p>Guovttegielatvuohta sáhttá maiddai leat dego guovtteávjjot niibi mii heađušta sámegiela geavaheami ja dahká sámegiela oaidnemeahttumin. Dan oaidná ovdamearkka dihte go ráhkaduvvojit tv-prográmmat mas oassálastet maiddái sámegielagat geat dábálaččat sámástit gaskaneaset, muhto sin sámegiela geavaheapmi ii boađe oidnosiiba dakkár oktavuođainge mas dat livččii buot lunddoleamos. Dát lea dušše okta ovdamearka mii čájeha man deaŧalaš lea gielladiđolašvuohta. Guovttegielat olmmoš ferte diđolaččat válljet goappá giela geavahit ja dat geat eai leat sámi-dáru guovttegielagat fertejit diehtit manin lea deaŧalaš ahte sámegielagat ožžot vejolašvuođa sámástit. Sámegiela boahtte áigi lea olu dan duohken ahte dat gullo ja oidno nu olu oktavuođain go fal vejolaš. Dat lea deaŧlaš giellageavaheddjiide ja erenoamáš deaŧalalaš dat lea daidda geat háliidit oahppat sámegiela. Lea váttis oahppat giela mii ii gullo iige oidno.</p>
<p>Guovttegielatvuođa dutkangirjjálašvuođas guovttegielat oahpahusa leat guorahallan earret eará Baker (2011), Skutnabb-Kangas (2008) ja García (2009). Guovttegielat oahpahus lea ovttageardán namahus oalle girjás fenomenii, masa Baker lea árvalan guokte váldokategoriija, <em type="bold">geahnohis </em>ja <em type="bold">gievrras </em><em type="bold">guovttegielat oahpahus </em><em type="italic">monolinguála oahpahus </em>, man ulbmil lea dahkat guovttegielagiid ovttagielagin. (Baker 2011: 208–210.) </p>
<p>Sámi skuvlla oktavuođas lea sáhka gievrras oahpahusmodeallas man ulbmil lea duddjot oahppái sámegiela ja riikka váldogiela máhtu, nu ahte goappašiid gielain juksojuvvo doaibmi njálmmálaš ja čálalaš gelbbolašvuohta. Dát ulbmil dahká skuvlla guovttegielatvuođa erenoamážin dan ektui mo guovtte-gielatvuohta muđui láve doaibmat olu guovttegielat servodagain, gos gielain lea iešguđetlágan bargojuohku, ovdamearkka dihte priváhta ja almmolaš geavahusas dahje njálmmálaš ja čálalaš anus. Hansegård (1974: 65) čállá ahte muhtin Čohkkerasa sámit geavahedje suomagiela go hálle oskku birra, ruoŧagiela čoahkkingiellan, rehkenaste dávjá ruoŧagillii ja garrodalle suomagillii. Dakkár dilli mas olbmot molsot giela dađe mielde makkár oktavuođas dat geavahuvvo, gohčoduvvo <em type="bold">diglossiijan </em>. <em type="bold">14.1 Oahppoplánat ja doaibmi guovttegielatvuohta </em></p>
<p>Sámegiela sadji skuvlaoahpahusas Norgga bealde lea máŋgga láhkai eará lágan go riikka váldogiela sadji. Okta stuorámus erohusain lea dat vuordámušat mat leat sámegillii oahpahusgiellan: sámegiella galgá oktan dárogielain duddjot doaibmi guovttegielatvuođa. Doaibmi guovttegielat-vuohta orru man nu láhkai áddejuvvomin iešalddes nu čielga doaban ahte dan ii oro leamaš dárbu dađe eambbo čilget. Dát ulbmil leamaš oahppoplánain jagi 1987 minsttarplána rájes ja dan birra daddjo dávjá dušše hui oppalaččat, nugo omd.<span type="quote">”Áigumuš ahte sámi oahppit galget šaddat doaibmi guovtte-gielagin lea dákkár oassi mas dáru ja sámi servodaga dárb-but bohtet ovttaide”</span> ”Áigumuššan sámi ohppiid oahpahusain ferte leat ahte ollásii galget máhttit sámegiela ja dovdat sámi kultuvrra. Áigumuššan maiddái lea ahte galget ovdánit doaibmi guovttegielalažžan vai sáhttet dovdat iežaset leame ruovttusteaset guovtti kultuvrras.” (NAČ 2000: 3.) ”Vuođđoskuvlafálaldat galgá ráhkkanahttit ohppiid nu ahte sii sáhttet doaibmat sihke sámi servodagas ja riikaservodagas. Sii galget šaddat doaibmi guovttegiela-gin nu ahte birgejit vaikko gos Norgga riikka rájiid siste.” (Magga 2011.)</p>
<p>Doaibmi guovttegielatvuođa doahpaga váilevaš meroštallamii lea earret eará</p>
<p>Magga (2003: 58, 66, 82) ja Todal (2009) čujuhan (gč. maiddái Bongo ja earát 2009: 100). Øzerk (2008) čállá doaibmi guovttegielatvuođa birra oppalaččat pedagogalaš perspektiivvas, mas deattuha doaibmi guovttegielatvuođa identitehta, kultuvrra, doabaáddejumi ja máhttoduddjoma perspektiivvas.</p>
<p>Skuvlla oahpahusa oktavuođas daddjo muhtimin mihttomearrin ahte oahppit galget šaddat ollásit guovttegielagin, dárogillii <span type="quote">”fullt ut tospråklige”</span>. Ii datge leat dađe dárkileappot čilgejuvvon go ahte oahppit galget máhttit sámegiela ja dovdat sámi kultuvrra ja seammás hálddašit dárogiela ja dáru kultuvrra nu ahte sáhttet eallit oadjebassan guovtti kultuvrras. (St.meld. nr. 29.)</p>
<p>Doaibmi guovttegielatvuohta ja ollásit guovttegielat leat dán vuođul dulkomis oppalaččat nu ahte leat stuora vuordámušat sámegielat ohppiid sámegiela ja dárogiel máhtu dássái. Guovttegielaga giellamáhttu buohtastahttojuvvo dávjá ovttagielaga giellamáhtuin ja láve adnojuvvot norbman man ektui guovttegielaga giellamáhttu veardiduvvo ja árvvoštallojuvvo.</p>
<p>Vaikko sámegiela ja dárogiela oahppoplánain deattuhuvvo doaibmi guovtte-gielatvuohta, de lea čielggas ahte eaŋgalsgiela oahppoplána ulbmiliid mielde sámegielat oahppit duddjogohtet golmmagielat máhtu vuosttaš skuvlajagi rájes. Eaŋgalsgiela oahppoplánas daddjo ahte eat birge guhká eaŋgalsgiela haga ja ahte lea dárbbašlaš hálddašit eaŋgalsgiela.</p>
<p>Vai birgešeimmet máilmmis gos eaŋgalsgiella geavahuvvo riikkaid-gaskasaš gulahallamis, de lea dárbbašlaš hálddašit geavahit eaŋgalsgiela ja diehtit mo giella geavahuvvo iešguđet oktavuođain.</p>
<p>Dát mearkkaša ovdánahttit sátneriggodaga ja gálggaid geavahit giela jietnadatvuogádaga, riektačállima, grammatihka ja cealkka- ja teakstahuksema prinsihpaid, ja máhttit heivehit giela iešguđet fáttáide ja gulahallanoktavuođaide. Dát mearkkaša ahte máhttá earuhit njálmmálaš ja čálalaš giellageavaheami ja formálalaš ja eahpeformálalaš giellageavaheami. Dasto mearkkaša dát váldit vuhtii kultuvrralaš ovttastallanvieruid ja buorremenolašvuođa go geavaha giela. (Oahppoplána – eaŋgalsgiella s. 2.)</p>
<p>Dákkár giellaoahpahusa mihttomeari mielde duddjojuvvo skuvlaman-nolaga áigge nu nana eaŋgalsgiela máhttu ahte sámegielat ohppiid, geat vedjet dáid gáibádusaid deavdit, sáhttá lohkat doaibmi golmmagielagin.</p>
<p>Dárogiela oahppoplánas namuhuvvo Giella, girjjálašvuohta ja kultuvra -oasis ahte dárogiela oahpahus galgá dahkat ohppiid diđolažžan iežaset máŋggagielalašvuođa birra (Oahppoplána – dárogiella ohppiide geain lea sámegiella vuosttašgiellan s. 3).</p>
<p>Rasmussen (2013: 34) čállá ahte Ohcejoga ja Deanu gielddaid sáme-gielagat leat unnimusat guovttegielagat. Su dutkanguovllu olbmot máhttet golbma, njeallje ja vel vihtta gielage. Rasmussen čujuha dasa mo nationála stáhtaid rolla gielalaš prestišaguovddážin lea rievdan 2000-logu rájes nu ahte máilmmiviidosaš kultuvra ja máilmmi fámoleamos gielat leat šaddan gielalaš prestišaguovddážin maiddái vehádatgielat olbmuide. Erenoamážit eaŋgalsgiella ja amerihkálaš kultuvra lea sakka váikkuhan prestišaguovddáža sirdáseapmái. (Gč. maiddái Outakoski 2015a: VII.)</p>
<p>Vaikko doaibmi guovttegielatvuohta ii leatge doaban dađe dárkileappot meroštallojuvvon oahppoplánas, de das sáhttá oažžut eambbo čielgasa go dárkileappot guorahallá sámegiela ja dárogiela oahppoplánaid. Maiddái sámegiella nubbingiellan oahppoplána ulbmil lea ahte sámegiella ovttas dárogielain galgá <span type="quote">”bidjat vuođu ohppiid doaibmi guovttegielalašvuođa ovdánahttimii”</span>( Oahppoplána – sámegiella nubbingiellan s. 2). </p>
<p>Buot gielaid oahppoplánain deattuhuvvojit seamma vuođđogálggat go buot eará skuvlafágain ja mat leat integrerejuvvon gelbbolašvuođamihttomeriide main lea guovddáš sadji gustojeaddji oahppoplánas. Dát vuođđogálggat leat hállangielmáhttu hállin ja guldaleaddjin, čálamáhttu lohkkin ja čállin, rehkenastinmáhttu mii oktan giellagelbbolašvuođain duddjo vuođu doaba-ovdánahttimii, logihkalaš jurddašeapmái ja čuolbmačoavdimii ja dasto lea vel digitála reaidduid geavahanmáhttu ođđaáigásaš gulahallangaska-oapmin. Buot dáid gálggaid hálddašeapmi lea dálá oahppoplána doaibmi guovttegielatvuođa vuođđun.</p>
<p>Sámegiella vuosttašgiellan -oahppoplánas 4. jahkeceahki loahpa rádjái gullá máhttit <span type="quote">“ságastallat giela, giellaseaguheami ja máŋggagielatvuođa birra”</span>. 7. jahkeceahki gelbbolašvuođamihttomeriin leat moadde čuoggá mas maid lea vuorddehahtti ahte sámi-dáru guovttegielatvuohta boahtá ovdan.</p>
<p>Das daddjo ahte oahppi galgá máhttit <span type="quote">“ságastallat sámegiela ja dárogiela vuođđoerohusaid birra ja movt majoritehtagielat váikkuhit sámegiela ja reflekteret iežas giellageavaheami”</span> ja ahte galgá máhttit <span type="quote">“jorgalit álkis teavsttaid dárogielas sámegillii”</span>. Vuođđoskuvlamannolaga loahpageahčen guovtte- ja máŋggagielatvuohta 10. jahkeceahki loahpas namuhuvvo gelbbolašvuođamihttomearrin máhttit ságastallat máŋggagielatvuođa ja máŋgga kultuvrii gullevašvuođa birra. Teavsttaid jorgaleapmi dárogielas sámegillii gullá maiddái gelbbolašvuođamihttomeriide. (Oahppoplána – sámegiella vuosttašgiellan s. 8–10.)</p>
<p>Guovttegielatvuohta namuhuvvo maid oassin dárogiela oahppoplánas: </p>
<p>Dárogielfága galgá ovttas sámegielfágain reidet vuođu ohppiid doaibmi guovttegielalašvuođa ovdánahttimii ja addit ohppiide máhtu ja ipmárdusa dain servodagain maidda ieža gullet. Dainna lágiin sáhttá dárogielfága ovddidit diđolaš ja máhtolaš guottuid dáro- ja sámegiela ja sámi ja dáčča kultuvrraid ovttaláganvuođaide ja erohusaide. (Oahppoplána – dárogiella ohppiide geain lea sámegiella vuosttašgiellan s. 2.)</p>
<p>Gelbbolašvuođamihttomearit 2. jahkeceahki maŋŋel leat earret eará ahte oahppi galgá máhttit ságastallat dárogiela birra ja makkár dilálašvuođain geavaha dárogiela ja sámegiela. 4. jahkeceahki loahpa rádjái galgá máht-tit ságastallat dáro- ja sámegiela birra ja dáčča ja sámi kultuvrraid birra iežas vásáhusaid vuođul ja buohtastahttit daid. Oppalohkái lea dárogiel oahppoplánas čielgaseappot artikulerejuvvon guovttegielatvuođa perspek-tiivvat gelbbolašvuođamihttomeriin go sámegiela plánas. 7. jahkeceahki maŋŋá dárogiela oahppoplánas mihttomearrin lea ahte oahppi galgá máhttit– ságastallat guovtte- ja máŋggagielalašvuođa birra iežas birrasa gielladiliid vuođul– válddahit giellaoahpa ja teakstamáhtu doahpagiid bokte mo teavsttat leat huksejuvvon, ja ságastallat dárogiela ja sámegiela erohusaid birra (Oahppoplána – dárogiella ohppiide geain lea sámegiella vuosttaš-giellan s.9.)10. jahkeceahki maŋŋel vurdojuvvo ahte oahppi lea nuoraidskuvlla áigge oahppan <span type="quote">”selvehit manne Norggas leat guokte almmolaš giela, ja digaštallat mo dárogiella ja sámegiella leat váikkuhan nubbi nubbái”</span> (Oahppoplána – dárogiella ohppiide geain lea sámegiella vuosttašgiellan s. 10).</p>
<p>Dát gelbbolašvuođamihttomearit čájehit ahte sihke máŋggagielatvuohta ja doaibmi guovttegielatvuohta leat oahpahusa fáddán namuhuvvon oalle oppalaččat sámegiela ja veahá čielgaseappot dárogiela oahppoplánas. <em type="bold">14.2 Guovttegielatvuođa dásit </em>1970-logu loahpageahčen guovttegielatvuođa dásiid meroštallamis geavahuvvui šielbmáteoriija (eŋg. threshold theory) man álggos hábmii </p>
<p>Cummins (1976) ja dasto Toukomaa ja Skutnabb-Kangas (1977) (Baker 2011 mielde). Teoriija čilgema govvosiin láve geavahuvvot visti mas leat golbma gearddi, mas dás ráidalasaid duddjon govvida bajit dásiid juksama dynámalaš proseassan (govus 16).</p>
<p>Šielbmáteoriija mielde vuosttaš šielmmá badjel beassan mearkkaša ahte guovttegielatvuođas eai leat šat vejolaš negatiiva kognitiiva váikkuhusat, go nuppi giela máhttá agi ektui vuorddehahtti láhkai. Positiiva kognitiiva váikkuhusat ja nu maiddái ovdamunit oahpahusdilis leat duođaštuvvon go guovttegielat ohppiin lea agi ektui vuorddehahtti giellamáhttu guktuin gielain. (Baker 2011: 167–169.) García (2009: 70) čujuha dutkamii mii čájeha ahte šielbmáteoriijas lea relevánsa maiddái golmmagielatvuhtii.</p>
<p>Doaibmi gielladási lea váttis jurddašit makkárge absoluhtta dahje dárkilit meroštallojuvvon dássin. Giellamáhtu sáhttá oaidnit máŋggadássásažžan.</p>
<p>Olmmoš sáhttá máhttit giela nu ahte gulahallá bures dahje funet ja dan gaskiige čáhket vel eanet dássemeroštallamat nugo omd. skuvlla árvvoštallanduođaštusain boahtá ovdan. Go lea sáhka eará go eatnigiel-máhtus, de sáhttá maid leat nu ahte olmmoš ádde nuppi giela muhto ii máhte dahje roahkat hállat. Dakkár giellamáhttu čilgejuvvo passiiva dahje reseptiiva giellamáhttun. Olmmoš gii sihke ádde ja hállá, hálddaša giela sihke guldaleaddjin ja hállin, ja dakkár giellamáhttu gohčoduvvo aktiiva dahje produktiiva giellamáhttun. Nuppi giela giellamáhtu árvvoštallamis sáhttá dasa lassin váldit vuhtii kvalitatiiva beliid nugo man njuovžilit hállá, njaddá go eatnigillii ja leago buorre sátnemáhttu. Skuvllas gielaid oahpahallamis giellamáhttu sáhttá čuldojuvvot giellaoahpalaš kategoriijaid mielde nugo man bures máhttá giela fonologiija, morfologiija ja syntávssa.</p>
<p>Olmmoš sáhttá ovdamearkka dihte gulahallat ja birget bures vaikko ii máhtege giela seamma láhkai go eatnigielat olmmoš. Giellamáhttu sáhttá maid leat ráddjejuvvon nu ahte máhttá geavahit giela dušše dihto oktavuođain nugo ovdamearkka dihte ruovttugiellan muhto ii bargosaji giellan, dahje hállangiellan muhto ii čállingiellan. Go lea sáhka guovttegielat birrasis, de ráddjejuvvon doaibmi giellamáhttun sáhttá atnit maiddái passiiva giella-máhtu man ovdamearkan earet eará lea go guovllurádio jearahallá dárogillii ja oažžu vástádusaid sámegillii. Vaikko leage veadjemeahttun geassit mak-kárge čielga doaibmi guovttegielatvuođa ráji, de lea goitge čielggas ahte dan guovttegielatvuođas masa skuvla oahpaha, lea ulbmilin juksat dakkár doaibmi gielladási mainna oahppi birge sihke hállangiela ja čállingiela áddejeaddjin ja geavaheaddjin. Doaibmi guovttegielatvuohta máksá maid ahte hálddaša sihke árgabeaigiela ja skuvlagiela guovtte gillii.</p>
<p>Guovtte- ja máŋggagielat diliid čilgehusain maid gávdná čujuhusaid dasa mo gielaid doaibma servodagas sáhttá leat iešguđetlágan dađe mielde makkár oktavuođain olbmot geavahit guđege giela, ovdamearkka dihte nuppi giela dušše ruovttugiellan ja nuppi fas buot eará oktavuođain. Nu sáhttá maid leat erohus njálmmálaš ja čálalaš giela geavaheamis. Guovtte-gielat servodagain gos gielat geavahuvvojit iešguđet oktavuođain ii eaktut seammadássásaš giellamáhtu. Gielaid gaskkas sáhttá leat bargojuohku sihke hállangiela ja čállingiela geavaheami ektui ja das goappá giela geavahit man oktavuođas. Monolinguála dási giellamáhtu guovtti gillii adnojuvvo hárvenaš dáhpáhussan earáin go ámmátdulkkain. (Gč. omd. Grosjean 1999;</p>
<p>Garcìa 2009.) Sámegielagiid guovtte-, moatte- ja vel máŋggagielatvuohtage mielddisbuktá ahte ovttagielat sámegielnorbma lea áddemis dušše makkár nu ideála norbman.</p>
<p>Skuvlla sámegiela ja dárogiela oahppoplánaid mielde ulbmiliid sáhttá dulkot nu ahte skuvla galgá duddjot nu nana sámegiel- ja riikkagielmáhtu ahte galgá leat vejolaš buot giellageavahandomenain sáhttit geavahit goappá giela ihki-nassii. Oahppoplánaid sámi-dáru guovttegielatvuođa mihttomearrin lea maid-dái juksat nu alla metalingvisttalaš dási ahte duddjo jorgalangelbbolašvuođa vuođđomáhtu. Dán dási doaibmi guovttegielatvuohta máksá ahte olbmos lea oalle dássálas sátnemáhttu guktuin gielain ja kontrastiiva máhttu mii dahká vejolažžan dulkot ja jorgalit.</p>
<p>Leago riekta buohtastahttit ja čilget guovttegielagiid giellamáhtu ovttagiela-giid giellamáhtuin ja giellageavahemiin? Olmmoš gii máhttá guokte giela seamma bures go dáid gielaid ovttagielagat, daddjojuvvo dávjá dievaslaš guovttegielagin. Maid dievaslaš máhttu dán oktavuođas mearkkaša ii leat álo nu čielggas, muhto orru lunddolaš jurddašit ahte dalle olmmoš máhttá gielaid giellaoahpa buot beliid seamma bures go ovttagielat ja vel ahte máhttá geavahit goappašiid gielaid buot dain oktavuođain main ovttagiela-gatge geavahit iežaset giela. Dievaslaš guovttegielat lea de mihtiduvvon ovttagielaga norpma mielde.</p>
<p>Guovttegielatvuođa dutkamis molssaevttolaš oaidnu lea ahte olmmoš gii hállá eambbo go ovtta giela, ii leat seamma go guokte buohtalas ovttagielaga oktan olmmožin. Guovttegielat olmmoš lea iešheanalis hálli, guldaleaddji ja jurddašeaddji iige makkárge váilevaš giellageavaheaddji, gean sáhttá buohtastahttit ovttagielat eatnigiel hálli giellaideálain. Guovttegielat olmmoš lea unihka dahje erenoamáš giellageavaheaddji geas lea iežas dievaslaš giella vuogádat. Guovttegielatvuođa dutkamis geahččalit čilget dan makkár lea guovttegielaga giellamáhttu ja man láhkai dat lea earálágan go ovtta-gielaga giellamáhttu. (Athanasopoulos 2009: 29; gč. maiddái Baker 2011.) <em type="bold">14.3 Giella gulahallangaskaoapmin </em></p>
<p>Doaibmi guovttegielatvuođa guorahallamii veadjá oažžut buoret coavcci jos váldá vuolggasadjin guorahallat maid dat oppalaččat máksá ahte giella doaibmá gulahallangaskaoapmin. Dat mearkkaša ahte gulahallangaskaoami guorahallamis ferte váldit vuhtii sihke reseptiiva ja produktiiva beliid.</p>
<p>Gulahallangaskaoapmin giella doaibmá normála dilis álggu rájes vuos hállangiellan. Doaibmi hállangiella eaktuda ahte olmmoš hálddaša giela sihke guldaleaddjin ja hállin. Dákkár aktiivvalaš máhttui gullet fonologiija, morfologiija ja syntáksa giellaráhkadusa oassemáhttun. Giela hápmebeliid hálddašeapmi máksá ahte olmmoš máhttá ovdanbuktit giela mii jietnadeami, sátnesojaheami ja cealkkaráhkadusaid ektui čuovvu makkár nu dohkke-huvvon norpma, ovdamearkka dihte suopman- dahje girjegiellanorpma.</p>
<p>Gielalaš hámit leat mearkkašumiid ovddasteaddjit ja giellamáhttui gullá diehtit mo mearkkašumi ovttadagaid ovttastahttit nu ahte lea áddehahtti.</p>
<p>Giela mearkkašumi bealli gohčoduvvo maiddái semantihkkan. Sániid dáfus semantihkain oaivvilduvvo sániid mearkkašupmi nugo dat lávejit čilgejuvvot sátnegirjjiin.</p>
<p>Dáid vuođđogálggaid hálddašeami lassin gulahallama lihkostuvvama eaktun lea maid pragmatihkalaš máhttu, mii mearkkaša ahte olmmoš ferte diehtit goas mo geavahit giela. Pragmatihkalaš máhttui sáhttet gullat rivttes sániid ja dadjanvugiid válljemat iešguđet oktavuođas. Pragmatihkalaš máhtuin maid ádde giellageavaheami mii man nu láhkai spiehkkasa sátnegirječilgehusain, nugo metaforalaš geavaheami omd. <em type="italic">gea duon spiinni </em>ja <em type="italic">das bohte njoam-milat hiitamii </em>. Dasa gullá maid máhttit válljet ovdanbuktinvejolašvuođaid gaskkas heivvolaš šuoŋa ja láhttenvuogi. Govus 17 čájeha mo giela hápmi, mearkkašupmi ja geavahus dahket gaskaneaset váikkuheaddji ollisvuođa. </p>
<p>Giellaoahppa ja sátnegirji láidesta oahppat ja áddet giela mii geavahuvvo sánis sátnái mearkkašumiin, muhto easkka pragmatihkalaš máhtuin veadjá áddet maiddái dakkár giellageavaheami main ovdamearkka dihte sániid mearkkašupmi geavahuvvo eará láhkai go daid denotašuvdna dahje vuođđomearkkašupmi, nugo ovdalis namuhuvvon ovdamearkkat čájehit.</p>
<p>Dan oaidná maiddái cealkkaráhkadushámiid ja daid dábáleamos doaimmaid ektui mo datge geavahusas sáhttet leat earáláganat. Muitalancealkka <em type="italic">bussá lea olgun </em>sáhttá doaibmat seamma mearkkašumis go gohččuncealkka <em type="italic">luoitte bussá stohpui </em>. Nu sáhttá maiddái gažaldatcealkka <em type="italic">sáhtátgo doalvut mu Njuorggámii </em>áddejuvvot gohččumin dahje ávžžuhussan <em type="italic">doalvvo mu </em></p>
<p><em type="italic">Njuorggámii </em>nugo maiddái <em type="italic">sáhtášitgo doalvut mu Njuorggámii </em>, <em type="italic">dolvvošitgo mu Njuorggámii </em>dahje <em type="italic">itgo dolvvoše mu Njuorggámii </em>. Gohččuma sáhttá láivudit gažaldahkan oktan sihke modusválljemin ja negašuvnnain ja maiddái suorggádusaid válljemiin, <em type="italic">doalvvos mu Njuorggámii </em>, <em type="italic">doalvul mu </em></p>
<p><em type="italic">Njuorggámii </em>dahje <em type="italic">itgo doalvulivčče mu Njuorggámii </em>. Muitalancealkagat <em type="italic">livččii somá Njuorggámis fitnat </em>ja <em type="italic">háliidivččen Njuorggámis fitnat </em>maid sáhttet doaibmat ávžžuhussan. Ná giela ráhkaduslaš máhtuin sáhttá heivehit ovdanbuktima nu ahte dat heive gulahallandilálašvuhtii. Sáhttá maid lohkat ahte pragmatihkalaš máhttui gullá áddet ja máhttit geavahit dakkár giela mas gaskkustuvvo eambbo go dušše dat mii daddjo, nugo ovdamearkka dihte <em type="italic">leatgo gullan Lávárádjá birra? </em>dahje <em type="italic">stobus nohke muorat </em>. Lea oassi pragmatihkalaš máhtus máhttit olu vejolašvuođaid gaskkas heivehit giela geavahusa dárbbu ja dilálašvuođa mielde. (Gč. omd. Iversen ja earát 2014: 16.) </p>
<p>Giellamáhttu árvvoštallojuvvo maiddái čálamáhtu ektui. Čállingiela reseptiiva máhttu lea máhttit lohkat ja produktiiva máhttun sáhttá atnit čállinmáhtu. Skuvllas čálamáhtu árvvoštallamis adnojuvvojit máŋggalágan kriterat. Lohkanmáhttu sáhttá mihtiduvvot lohkanleavttu, njuovžilvuođa ja lohkanáddejumi ektui. Sihke njálmmálaš ja čálalaš giela árvvoštallama vuođđun lea man bures olmmoš máhttá hábmet teavstta ja ovdanbuktit áššiid.</p>
<p>Čállinmáhtu iskamis giellaoahpalaš beliid lassin mihtiduvvo maiddái man muddui čálli máhttá giela čállinvuohkenjuolggadusaid.</p>
<p>Vaikko giella jurddašuvvoge dávjjimusat informašuvnna gaskkusteaddjin mainna sáhttá ovdanbuktit ja lonohallat earet eará dieđuid, oaiviliid, jurdagiid ja sávaldagaid, de das leat maid eará doaimmat. <em type="bold">14.4 Giella miellaguottu dovddaheaddjin </em></p>
<p>Sisdoalu ovdanbuktima lassin doaibmi guovttegielat olmmoš ferte maid máhttit gaskkustit miellaguottu sihke sámegillii ja dárogillii. Olmmoš sáhttá iežas miellaguottu dahje mielladili sihke diđolaččat ja dađe eambbo jurddaškeahttá dovddahit gielalaš ovdanbuktimis. Dat sáhttá boahtit ovdan čielga gielalaš elemeanttain nugo sátneválljemis, omd. <em type="italic">Ránne cielai miehtá ija </em>, vrd. <em type="italic">bahákasa horti holvvui miehtá ija </em>dahje giellaoahpalaš ráhkaduslaš erohusain: <em type="italic">govčča uvssa </em>; <em type="italic">uksa bázii rabas </em>; <em type="italic">dáiddii uksa báhcán rabas </em>. </p>
<p>Giellaoahpalaš modusa válljemiin sáhttá dovddahit ovdamearkka dihte eahpesihkkarvuođa dan sisdoalu ektui maid ovdanbuktá. Erohusa gullá (dahje oaidná) dakkár cealkagiin go <em type="italic">leš mannan ruoktot </em>dahje <em type="italic">lea mannan ruoktot </em>vástádussan ovdamearkka dihte gažaldahkii <em type="italic">Gos Máret lea, go ii šat oidno </em>? Hállamis miellaguoddu boahtá ovdan maiddái nu gohčoduvvon suprasegmentála iešvuođain nugo nuohtain, šuoŋain ja deattuhemiin. Jietna-geavaheapmi sáhttá dovddahit máŋggalágan mielladili nugo ovdamearkka dihte ilu, balu, eahpesihkkarvuođa, vuollegašvuođa ja čevllohallama. Dákkár beliid ovdanbuktin laktása dávjá maiddái ii-gielalaš ovdanbuktimii nugo geahčastagaide ja lihkastagaide. </p>
<p>Miellaguottu dovddaheamis sáhttet leat sihke individuála ja kultuvrralaš erohusat. Ujus olmmoš sáhttá dovddahit ilu go roahkkadis olmmoš fas čielgasit čájeha dan. Ja duhtavašvuođa ja giitevašvuođa gielalaš ovdanbukti-mis sáhttet iešguđet gillii leat erohusat mat sáhttet dagahit unohis dili ja vel váttisvuođaidge, jos ii dovdda ovdanbuktinvuogi gielalaš koda. Omd. sáhttá olmmoš gii ii dovdda sámi dadjanvuogi <em type="italic">gal dat dohkke </em>dihto oktavuođain dulkot dan negatiivvalažžan, vaikko dat lea oaivvilduvvon rámideapmin. (Gč. omd. Magga 2003: 69.) </p>
<p>Buorremenolašvuođa gielalaš ovdanbuktima duohken leat vierut ja árvvut mat váikkuhit sihke man birra sáhttá hállat ja mo dan birra hállojuvvo. Dákkár máhttu lea oassi giellageavahangelbbolašvuođas man mielde olmmoš diehtá man oktavuođas (ovdamearkka dihte osku- ja sohkabealeáššit) geavahuv-vojit sierralágan sánit ja dadjanvuogit. Giela heivvolaš geavaheapmái gullá diehtit makkár oktavuođain geavahit <em type="bold">eufemismmaid </em>dahje govváduslaš dadjanvugiid, nugo omd <em type="italic">eret vádjolit </em>dan sadjái go <em type="italic">jápmit </em>, ja sohkabeali govvideaddji sániid geavaheapmái gullá diehtit makkár sánit adnojuvvo jit vulgára sátnin. Giellageavahanmáhttu lea maiddái dat go diehtá man okta-vuođas lea heivvolaš dušše geažidit iige njuolga dadjat dahje namuhit. Dát čájeha ahte giellamáhttu ii leat dušše giellaoahpalaš máhttu, muhto maiddái kultuvrralaš ja kommunikatiivvalaš máhttu, ja M. Bals (2015: 33–36) čájeha iežas masterbarggustis man deaŧalaš dákkár máhttu lea dearvvaš-vuođadikšumis. <em type="bold">14.5 Guovttegielatvuođa diđolašvuohta </em></p>
<p>Guovtte- ja máŋggagielagiidda lea oahpes ášši jurddašit gielalaš váikkuhusaid birra. Giellabirrasis gos hállojuvvo eambbo go okta giella lea oalle dábálaš gullat ságastallamiid sihke sániid ja dadjanvugiid birra mat leat earáláganat nuppi gillii ja maiddái mo dat váikkuhit dahje báidnet nuppi giela. Dán oktavuođas sáhttá gullat omd. <em type="italic">dat njaddá dárogillii </em>, go oaivvilduvvo ahte sámegielas gullá dárogiela váikkuhusa. Gielladieđalaš tearpmain <em type="bold">interfe-reansa </em>oaivvilduvvo nuppi giela váikkuhus nubbái. Dákkár váikkuhusaid ságastallamiin giellageavaheddjiid gaskkas lea dávjá moraliserejeaddji šuokŋa, mii mearkkaša ahte nu gohčoduvvon <span type="quote">”buhtes giella”</span> adnojuvvo ideálan dahje norbman. Gielladutkamis dáid fenomenaid čilgemis ii leat sáhka das mii lea riekta dahje boastut, iige das mii lea fuotni dahje buorre, muhto baicce das mo gielalaš váikkuhusaid sáhttá guorahallat analyhtalaččat. </p>
<p>Maŋimus nuppelot jagi guovttegielatvuođa dutkamis (gč. Pavlenko 2009, 2011; Javier 2010) guovddáš gažaldat leamaš geahččalit gávnnahit mo gielat váikkuhit guovttegielat olbmo jurddašeapmái, dovdduide ja gulahal-lamii. Ođđa lahkonanvugiin čájehuvvo mo nuppi giela oahppama proseassa mielddisbuktá doabaovdáneami ja doahpagiid ođđasit ortniiduvvama, iige dušše ođđa sániid heiveheami ovddežis oahpes mearkkašumiide.</p>
<p>Guovtte- ja máŋggagielatvuohta adnojuvvo dynámalaš dillin, man dutkamis ferte váldit vuhtii dakkár beliid mat váikkuhit gielalaš ja kognitiiva ovdáneap-mái. Dát gáibida fágaidrasttildeaddji perspektiivva go lingvisttalaš aspeavtta lassin lea maid sáhka guovtte- dahje máŋggagielaga sosiokultuvrralaš birrasis.</p>
<p>Dát guokte variábela eai leat vuostálas relašuvnnat, baicce sáhttá oaidnit daid kontinuma dahje jotkkolašvuođa rámma badjedoaban man vuollái gullet dakkár guorahallanaspeavttat go ahki goas lea oahppan giela, man guhká lea orron giellabirrasis, erenoamáš giellamáhttu (ovdamearkka dihte man muddui máhttá muitalit áššiid birra iešheanalaččat dahje ovdamearkka dihte govaid vuođul ja máhttágo čállit), oppalaš giellamáhttu mii testejuvvo ja mihtida eanet gelbbolašvuođa surggiid, man olu giella geavahuvvo ja makkár oktavuođain. (Athanasopoulos 2011: 36–38.)</p>
<p>Go ovdamearkka dihte nomeniid lohkomarkerenvuogádaga erohusaid váikkuhus ii-gielalaš proseassaide lea iskojuvvon guovttegielagiin, de leat gávnnahuvvon stuora erohusat dan ektui man bures máhttá nuppi giela.</p>
<p>Vuosttaš giela váikkuhus ii-gielalaš kognitiiva proseassaide, nugo ovda-mearkka dihte nomengovaid erohusaid ja sullasašvuođaid meroštallan, jávká go olmmoš lea ollislaččabut oahppan nuppi giela ja lea orron guhká nuppi giela birrasis. Iskosiid vuolggasadjin lei gávdnat man láhkai dat ahte dihto gielas markerejuvvo nomeniid erohus logahahtti entitehtan (ovttaidlohku ja máŋggaidlohku) ja ii-logahahtti entitehtan, váikkuha kategoriseremiidda daid ektui geaid gielas ii leat dákkár giellaoahpalaš erohus, muhto mas nomeniid ávnnasreferánsa lea guovddážis. Áđaid kategorisereniskosiin ovddibut kategoriserejedje hámiid vuođul ja maŋibut fas ávdnasiid vuođul. (Athanasopoulos 2009: 29–65; Baker 2011: 158–160.)</p>
<p>Lea beroštahtti gažaldat guorahallat makkár ovdamearkkat livčče dakkárat mat čájehivčče giela váikkuhusa jurddašeapmái omd. sámegielagiid ja dáro-gielagiid buohtastahttimis. Jos lea nu ahte giellaoahpaiduvvan semantihkalaš sárgosat man nu láhkai báidnet olbmo jurddašeami, de lea jáhkehahtti ahte leat maid ovdamearkkat mat čájehit mo dákkár sárgosat eatnigielas vuhttojit erenoamášvuohtan dahje interfereansan dan gielas maid olmmoš lea oahpahallamin. Giellaoahpalaš beliid nugo nomeniid lohko- ja kásus-geavaheami iešvuođaid livččii dalle vejolaš gávdnat interfereansan. Ja lea oahpes ášši ahte dákkár interfereansa lea dábálaš erenoamážit oahpahallama álgomuttus. Eaige leat dušše giellaoahpalaš bealit mat sáhttet váikkuhit ođđa giela oahppamii, muhto maiddái semantihkalaš interfereansa lea oahpes ášši. (Gč. Pedersen 1967; Leirvaag 1999; Rasmussen 1998; Todal 1993.)</p>
<p>Oahpahus mii vuođđuduvvo doaibmi guovttegielatvuhtii lea earálágan go ovttagielat oahpahus. Go lea oktanaga oahpahallamin guokte giela (sámi oahppit galget dasa lassin jo vuosttaš skuvlajagis stoahkama vuođul oahp-pagoahtit eaŋgalsgiela), de dakkár oahpahus ferte duddjot guovttegielatvuođa diđolašvuođa. Dákkár diđolašvuohta máksá ahte ohppiid giellaoahpahusas ferte duddjojuvvot máhttu guorahallat gielaid ráhkadusa, geavahusa ja váikkuhusa sihke deskriptiiva ja normatiiva oainnus, nu ahte lea vejolaš buorebut nákcet oahppat maiddái dakkár sámegiela ja dárogiela mii geava-huvvo iešguđet oktavuođain sihke njálmmálaš ja čálalaš giellan. Dannemark (2011) čájeha man stuora dárbu lea duddjot oahpaheddjiide máhtu nu ahte sáhttet láidestit ohppiid atnit ávkki sámegiel máhtus go leat oahppamin dárogiela, ja son čájeha maiddái mo guovttegielatvuođa ovddideamis sáhtášii geavahit ohppiid sámegielmáhtu veahkkin dárogiela oahpahusas ja guovttegielat diđolašvuođa nannemis. Maiddái Todal (1997) deattuha kontrastiivvalaš lahkonanvuogi ovdamuniid oahpahusas.</p>
<p>Normatiiva giellamáhttu áddejuvvo dábálaččat bákkolaš gáibádussan, muhto pedagogalaččat dan lea vejolaš jurddašit sávahahtti mihttomearrin man geahččalit juksat oahpahusa áigge. Dát guoská erenoamážit dakkár giellageavaheapmái mii ii-normerejuvvon gielas sáhttá leat dábálaš ja mii ii rihko giellaoahpalaš njuolggadusaid. Ohppiid giela árvvoštallama norbmagáibádusaid ektui lea lunddolaš jurddašit mihttomearrin maid juksat oahppomannolaga áigge, ja man ollašuhttinmuddu sáhttá varieret oahpis oahppái. <em type="bold">14.6 Váilevaš giellamáhttu vai kreatiiva giellamáhttu? </em></p>
<p>Doaibmi guovttegielatvuođa guorahallamis gullá váldit vuhtii makkár gulahallanoktavuođas giella geavahuvvo. Oahppoplánaid vuolggasadjin lea giellageavaheapmi man norbman lea ovttagielat sámegielaga ja dárogielaga giella ja giellageavahanvuohki. Dákkár ovttagielaga dovdomearka lea ahte gillii eai seaguhuvvo ovdamearkka dihte eambbo go dakkár nuppi giela sánit mat leat cieggan ovttagielat giellabirrasa giellageavaheapmái ja leat sajáiduvvan loatnasátnin. Skuvlla norbmagiella lea vuođđuduvvon dákkár giela ala. Dat máksá ahte sámegiela ja dárogiela oahpahusa mihttomearri lea <span type="quote">”buhtes”</span> giella mas ii dohkke dakkár guovttegielagiid árgabeaigiella mas dávjá geavahuvvojit nuppi giela sánit ja dadjanvuogit. Dát giellageavaheapmi lea hárve ovttadássásaš dan mearkkašumis ahte sámegiela ja dárogiela geavahettiin geavahuvvojit seamma olu nuppi giela elemeanttat. Gielaid servodatlaš nanusvuohta ja stáhtus váikkuha gievrrabut dárogielas sámegillii go nuppe gežiid. Sullasaš gielaid gaskasaš váikkuhusat vuhttojit čielgasit maiddái Suoma ja Ruoŧa bealde, ja lea oppalohkái oahpes fenomena olu guovttegielat servodagain. (Gč. omd. García 2009: 44–51; Baker 2011: 106–110.)</p>
<p>Sihke doaibmi guovttegielatvuođa ja gielladikšuma perspektiivvas dárbbašuvvo komparatiiva giellamáhttu veahkkin normatiiva giela oahppa mis. Dakkár diđolašvuođain lea vejolaš buorebut áddet gielaid ovttaláganvuođaid ja erohusaid ja daid relevánssa giela ráhkadussii ja geavahussii, ovdamearkka dihte ahte dárogiela sátnái <em type="italic">regning </em>leat sámegillii guokte sáni: <em type="italic">rehkenastin </em>ja <em type="italic">rehket </em>. </p>
<p>Guovttegielat olmmoš sáhttá earuhit goas lea vejolaš seaguhit gielaid ja goas ii. Jos lea ságastallamin ovttagielat olbmuin dahje sámegielagiin gii orru eará riikkas, de lea dábálaš geahččalit garvit geavaheames dárogiela sániid maid diehtá ahte ovdamearkka dihte Suoma beale olbmui lea veadjemeahttun áddet. Guovttegielagiid diđolašvuohta geainna goappá giela geavahit lea duođaštuvvon maiddái vuollái golmmajahkásaččain, ja lea čájehuvvon ahte ovdal go mánná lea deavdán guokte jagi, de veadjá jo earuhit makkár oktavuođain geavahit goappá giela (Baker 2011: 96). Dán duođašta maid Ijäs (2011: 45–46) go su simultánalaččat sámi-suoma guovttegielat informánta jo beannotjahkásažžan earuhišgođii goas geavahit sámegiela ja suomagiela sániid. (Gč. maid Ijäs 2004, 2007.)</p>
<p>Go geahččá giellageavaheami deskriptiiva oainnus, de guovttegielat bir-rasis lea oalle dábálaš sámegiela háladettiin geavahit dárogiel loatnasániid.</p>
<p>Normerejuvvon ja diđolaš giellageavaheamis loatnasánit leat heivehuvvon sámegillii. Olusiid árgabeaigiella lea earálágan go normerejuvvon giella ja das sáhttet vel dábálaš sámegielsánit buhttejuvvot nugo ovdamearkka dihte <em type="italic">hoppet </em>, <em type="italic">stupet </em>, <em type="italic">svømmet </em>ja <em type="italic">svettet </em>dan sadjái go <em type="italic">njuiket </em>, <em type="italic">buokčalit </em>, <em type="italic">vuodjat </em>ja <em type="italic">bivastuvvat </em>. Dákkár giellageavaheapmi daddjo dávjá giellaseaguheapmin ja sisttisdoallá negatiiva oainnu ahte lea sáhka váilevaš giellamáhtus. Fágalaš tearpmain dan sáhtášii sámegillii gohčodit guovttegielasteapmin, mii gov-vida seamma fenomena olu guovttegielagiid beaivválaš giellageavaheamis. </p>
<p>Ijäs (2004) lea giellaoččodeaddji máná giellageavaheamis seammalágan fenomena gohčodan kodaid ovttastuvvamin.</p>
<p>Ovdalis namuhuvvon ovdamearkkat dárogiela sániid geavaheamis lea nu ođđa iđa ahte daid ii sáhte lohkat loatnasátnin. Guovttegielat birrasis dakkáriid gullá dávjá ja lea individuála erohusat das gii man olu ja makkár oktavuođain daid geavaha. Gulahallangaskaoapmin nuoraid gaskkas dákkár giella orru doaibmamin seamma láhkai go nu daddjon buhtes giella. Ja gula-hallangaskaoapmin dat lea ekonomalaš dan mearkkašumis ahte ii dárbbaš duppal sátnevuorkká, go seamma sátnemáddaga geavahit sihke dárogillii ja sámegillii. Dán sáhttá maid atnit ovdamearkan das mo guovttegielatvuohta sáhttá mielddisbuktit nuppástusa sámegielaga sátnevuorkái. Ravddamus dáhpáhussan guovttegielasteapmi sáhttá leat mearkan das mo guovttegielat olbmo vuosttašgiela geavaheapmi sáhttá geahnohuvvat nu ahte šaddá nuppi giela ovttagielagin. Dákkár guovttegielasteamis sámegiela sániid sojaheami ja geavaheami máhttu hedjona ja sáhttá loahpas doalvut giellamolsumii.</p>
<p>Oahpahusas mas guovttegielastuvvo lea váddásit juksat skuvlafágalaš miht-tomeriid go dakkár oahpahusas mas gielat eai seaguhuvvo, ja García (2009: 296–297) mielde soaittáhatlaš guovttegielasteapmi lea dábálaš dakkár oahpahusas mas mihttomearrin lea dahkat ohppiid ovttagielagin. (Gč. Blanc 1999; García 2009: 51; Baker 2011: 75.) Skuvlagiella normatiivagiellan vurdojuvvo addit ohppiide vejolašvuođa beaivválaččat beassat gullat ja geavahit dakkár sámegiela ja dárogiela mas dáid gielaid dábálaš sániid sajis eai geavahuvvo nuppi giela sánit. Guovttegielasteami negatiivvalaš váikkuhusat gusket vuosttažettiin sámegillii, go sámegiella ii váikkut seamma láhkai dárogillii.</p>
<p>Riikkagiela váikkuhusat gullojit ja oidnojit dávjá dálá gielas maiddái ráhkaduslaš erenoamášvuohtan nugo omd. máŋggaidlogu sátnehámiid geava-heapmi lohkosániid oktavuođas (lokatiiva * <em type="italic">golmma mánáin </em>ja illatiiva * <em type="italic">viđa olbmuide </em>, pro. <em type="italic">golmma mánás </em>ja <em type="italic">viđa olbmui </em>). Dákkár guovttegielatvuođa váikkuhusat árvvoštallojuvvojit dávjjibut normatiiva go deskriptiiva oainnus. </p>
<p>Skuvlla giellafágaid plánaid vuođđun lea čielgasit normatiiva giella mii maiddái geavahuvvo oahppogirjjiin. Gelbbolašvuođamihttomeriid gask-kas 7. jahkeceahki loahpa rádjái daddjo ahte oahppis vurdojuvvo máhttu dihtomielalaččat geavahit sámegiel sániid ja dajaldagaid. Suoma beale oahppoplánas jo vuosttaš ja nuppi jahkecehkiid áigge deattuhuvvo man deaŧalaš lea oahppat ođđa sániid ja hárjánit jearrat dahje ohcat amas sániid mearkkašumi. Oppalohkái Suoma beale oahppoplánas buhtes giela oahppan ja geavaheapmi adnojuvvo deaŧalažžan, ja danin 3.–5. jahkecehkiid áigge giellagáhtten maid deattuhuvvo. 5. jahkeceahki loahpas buori giellamáhttui gullá earet eará máhttit buhtes sámegiela masa ii seaguhuvvo suomagiella. (Sámegiella eatnigiellan 2004.) Ággan láve geavahuvvot earret eará dat, ahte buhtes gielain gulahallá buoremusat oktavuođain, main gáibiduvvo unnit eanet virggálaš giellageavahus. <em type="bold">14.7 Guovttegielatvuohta hávskin </em></p>
<p>Giella ii geavahuvvo dušše muitalit somás fearániid, máidnasiid ja cukcasiid.</p>
<p>Juohke gielas leat iežas erenoamáš giellastoahkanvejolašvuođat maid ii leat vejolaš jorgalit nuppi gillii, vaikko olmmoš livččii man doaibmi guovtte-gielat. Sámegillii dakkárat leat omd. ovdalis namahuvvon árvádusat <em type="italic">Manin skuvlavázzi ja rievssatbivdi eaba gulahallan? </em>ja <em type="italic">Maid dajai margariidna go vuodja gahčai johkii </em>? </p>
<p>Sámegielagiid guovttegielatvuohta addá vejolašvuođaid maiddá sullasaš giel-lastoahkamiidda riikkagillii. Dasa lassin dat addá vel goalmmát vejolašvuođa mii lea maid ovdamearkan das ahte guovttegielaga giellagelbbolašvuohta lea eambbo go guovtti giela hálddašeapmi ja geavaheapmi iehčanas giellan.</p>
<p>Guovtte- ja máŋggagielat olbmui lea oahpes ášši sáhttit sihke stoahkat ja oaidnit hearvva gielaid buohtastahttimiin ja maiddái daid seaguheamis.</p>
<p>Muhtin meahccegoađi guossegirjjis gávdnui teaksta mii lea somá aiddo giellaseaguheami dihte ja man gánddat ledje čállán ná: <em type="italic">Ertesuppa vi drakk til magen den nesten sprakk </em>3 <em type="italic">. Ja ihkku go de suođai, de hávkamin lei duođai </em>. </p>
<p>Sámegiela sániin main leat hámi dáfus vástideaddji sánit dárogillii, sáhttá guovttegielat olmmoš oaidnit humoristtalaš beliid maid ovttagielat olmmoš ii oainne. Dakkár sátni go <em type="italic">dustehus </em>mii sámegillii lea <em type="italic">dustet </em>-vearbba nomen-suorggádus, lea seamma hápmásaš goallossátnin dárogielas <em type="bold">pejoratiiva </em>dahje fuonášeaddji sátni (man sáhtášii dulkot jallaid dahje gáiggáid vistin). </p>
<p>Go de dát sátni álggos váldojuvvui atnui buohcciviesu boađáldaga vuostáivál-dinsadjin, de guovttegielat olmmoš sáhtii geassit moji go dárogielat olmmoš hirpmástalai. Šattai vel hearvábun go evttohuvvui vuohkkaset suorggádus, <em type="italic">dustehat </em>(mii dárogillii sáhttá máksit seamma go gáiggáid vašuheapmi). </p>
<p><em type="italic">Ránen mun in leat gal muhto rövet gal áiggun </em>. Ná logai olmmái gii bođii Norgga beallái rájá oassálastit heastagilvovuodjimiidda. Lei gullan olbmuid geavaheamen dárogiela <em type="italic">trene- </em>ja <em type="italic">prøve </em>-vearbbaid, go hálle tránemis (ˈhárjehallamisˈ) ja prøvemis (ˈgeahččaleamisˈ). Ja nu geahččalii iešge geavahit dáid sániid, muhto ii diehtán ahte go heivehii daid vel buorebut sámegillii, de Norgga beale sámi-dáru guovttegielat olmmoš áinnas áddii dan dárogiela <em type="italic">rane- </em>ja <em type="italic">røve </em>-vearban (mii sámegillii mávssášii rivvet ja rievidit). </p>
<p>Dajahus <span type="quote">”noen enkle ord om duohtavuođa birra”</span> lea Nils Viktor Holmbergga dovddus <span type="quote">”Dearvvuođat Deatnogáttis fra en med dårlig dárogiella”</span> -lávlla-teavstta ovdamearka. Dán teavsttas son čájeha mo poesiijas maid sáhttá ulbmillaččat geavahit guokte giela oktanaga, ja teaksta lea maiddái buorre ovdamearka kreatiiva guovttegielatvuođa geavaheames. Seammás dát teaksta lea maid buorre ovdamearka das mo doaibmi guovttegielatvuohta ii leat dušše guovtti giela doaibman guoktin sierra gulahallankodan. Guovttegielat olbmui das lea goalmmát dimenšuvdna dat ahte daid sáhttá geavahit oktanaga.</p>
<p>Dáidá leat dat maid Øzerk (2008) oaivvilda, go čállá ahte ”Det er viktig å ha en <em type="italic">begge deler og litt til </em>-tilnærming når det dreier seg om barnas totale språklige utvikling og faglige utvikling i vid forstand” [Lea deaŧalaš ahte lea <em type="italic">goappašagaid ja veaháš vel </em>-lahkoneapmi dasa mii guoská mánáid ollislaš gielalaš ja fágalaš ovdáneapmái oppalaččat]. </p>
<p>Ohppiid gielladiđolašvuođa duddjomis lea deaŧalaš váldit ovdan dákkár guovttegielasteami, vai ohppet maid oaidnit gielaid oktanaga geavaheami positiiva beliid. Go besset oahpásmuvvat ja hárjánit gielaid buohtastahttimii ja guovttegielasteami sihke poehtalaš ja humoristtalaš beliide, de dat maid veahkeha duddjot metalingvisttalaš ja kontrastiiva áddejumi mii lea eaktun sáhttit jorgalit teavsttaid nuppi gielas nubbái.</p>
<p>Vaikko skuvlla ulbmil leage dahkat ohppiid doaibmi guovttegielagin dan mearkkašumis ahte ohppet sámegiela ja dárogiela monolinguála norpma ja vuordámušaid ektui, de lea čielggas ahte guovttegielat oahppi giellamáhttu addá vejolašvuođaid sihke oktanaga geavahit goappašiid gielaid eará guovtte-gielagiiguin beaivválaš gulahallamis, ja maiddái dihtomielalaččat geavahit iežaset guovttegielatvuođa, ovdamearkka dihte kreatiiva, humoristtalaš giellageavahanvugiin. Dákkár giellageavaheapmi lea sierra stiilavariánta maid guovttegielagat sáhttet geavahit diđolaččat, iige dat leat dalle váilevaš giellamáhtu mearkan, baicce gielalaš ovdanbuktima riggodahkan ja molssa-eaktun mii doaibmá bures alladásat guovttegielat birrasis.</p>
<p>Gielladiđolašvuođa nannemii, erenoamážit dasa mii guoská guovtte-gielatvuhtii, lea deaŧalaš ahte bajit cehkiid oahpahusas ságastallojuvvo maiddái dakkár giellageavaheami birra mii ii vástit ovttagielat skuvlaoahpa-husa norbmii. Ná sáhttá eastadit ahte ohppiide báhcá dakkár oaidnu ahte guovtte giela oktanaga geavaheamis leat dušše negatiiva bealit, nugo dávjá boahtá ovdan sihke oahpahusas ja giellaárvvoštallamis man vuođđun leat ovttagielat oahpahusa norpmat. Dát norpmat leat nu nannosat ahte dat orrot gustomin guovttegielatvuođa oahpahussiige nu nannosit ahte ii leat sadji guovttegielasteami positiiva beliide. Guovttegielasteapmi hui dávjá adnojuvvo fuones giela mearkan, go ii čuovo <span type="quote">“buhtes”</span> normerejuvvon giela njuolggadusaid. Moaitámušain dakkár giellageavaheapmi čilgejuvvo sihke váilevaš giellamáhttun ja vel šluhtuvuohtange. Manai guhká ovdal go gielladutkamis oaidnigohte kodaid molsumis maiddái positiiva beliid, ahte dat sáhttá leat systemáhtalaš ja čeahppivuođa mearkan mii sáhttá leat riggodahkan gulahallanoktavuođain. Lea oahpes ášši ahte maiddái guovtte- ja máŋggagielagiid gaskkasge eai oainne makkárge positiiva beliid gielaid seaguheamis. Woolard (2004: 75) mielde guovttegielasteami negatiiva oainnu duohken lea ovttagielaga jurddašanvuohki, jáhkku ahte gulahallamis lea doarvái dušše ovtta giela geavahit. Son oaivvilda maiddái ahte dakkár jurddašanvuohki duddjo dan ala ahte giella áddejuvvo vuosttažettiin gask-kustangaskaoapmin iige sosiála doaibmangaskaoapmin, mas guovtte- ja máŋggagielat olmmoš sáhttá geavahit buotlágan giellamáhtu. Börestam &amp;</p>
<p>Huss (2009: 11) maid čujuheaba dasa mo ovddeš áigge guovttegielatvuođa áddejumi mielde guovttegielasteapmi adnojuvvui váilevaš giellamáhtu mearkan. Kleemann (2015: 2009‒2015), gii lea dutkan guovttegielat mánáid stoahkama sámegillii ja dárogillii mánáidgárddis, čállá ahte buoret máhttu dan birra mo gielat geavahuvvojit vurrolága sáhttá veahkehit áddet ahte dákkár giellageavaheami duohken ii leat váilevaš giellamáhttu. Mánát geat stohket guovttegielat rollastohkosiid geavahit ávkin guktuid gielaid ja vel dasa lassin sáhttet atnit vejolašvuođa ovttastahttit gielaid geavaheami.</p>
<p>Gielaid lotnolas geavaheapmi sáhttá geavvat ulbmillaččat ságastallama áigge. Outakoski (2015b) čujuha dasa mo árbevirolaš vuohkin leamaš dutkat guovttegielatvuođa giellaservodaga ja gielladomenaid perspektiivvas ja mo ođđaset teoriijat fas váldet vuolggasadjin olbmo giellageavaheami ja <span type="quote">“háliidit čielggadit makkár vugiid mielde indiviida geavaha iežas giellačoakkáldaga ságastallamis ja gulahallamis earáiguin ja makkár gielladomeanat dalle ihtet oidnosii”</span>. <em type="bold">14.8 Oktasaš sámegiella </em></p>
<p>Vaikko vel sihke sámegiela ja dárogiela lotnolas geavaheapmi seamma gulahallanoktavuođas, nugo ovdamearkka dihte rádiosáddagis, ja vel guovttegielasteapmige, ii dagat áddenváttisvuođaid guovttegielat sámi-dáru oktavuođas, de goitge dakkár giellageavaheami vealtamii leat ákkat.</p>
<p>Deaŧalaš ággan lea dat mainna olles sámegiela oahppoplána ulbmilkapihtal álggahuvvo:</p>
<p>Sámit leat okta álbmot mii orru Norggas, Ruoŧas, Suomas ja Ruoššas, ja sámegielat čatnet sámiid oktii riikkarájiid rastá. Sámegielat leat almmolaš unnitlogugielat Norggas, Ruoŧas ja Suomas. Leat máŋga sámegiela ja iešguđetlágan suopmanat, ja sámi gielladilli ja sámegiela eavttut leat iešguđetládje iešguđet guovlluin Sámis. Sámegiella lea nanu kulturguoddi, ja oktasaš árvvut, vásáhusat ja máhttu fievr-reduvvojit boahtte buolvvaide giellageavaheami bokte. Ulbmil lea ahte sámegiella galgá bisuhuvvot, nannejuvvot ja ain ovdánahttot dievaslaš gulahallangaskaoapmin beroškeahttá riikkarájiin.(Oahppoplána – sámegiella vuosttašgiellan s.2.)</p>
<p>Jos sámegiella galgá sáhttit čatnat sámiid oktii riikkarájiid rastá, de dan ferte máhttit geavahit dakkárin ahte gulahallan lea vejolaš. Lea iešalddes čielggas ahte olbmui gii ii máhte dárogiela sáhttá šaddat váttis áddet sáme-giela mas geavahuvvo ollu dárogiella, seamma láhkai go dasa gii ii máhte suomagiela lea váttis áddet sámegiela mas geavahuvvojit suomagiel sánit ja dadjanvuogit. Dát váttisvuohta ii čuožžil dušše guovttegielasteami dahje kodaid ovttastuvvama oktavuođas, muhto maiddái kodaid lonohallamiid dahje guovtte giela lotnolas geavaheami oktavuođain, nugo ovdamearkka dihte go radiosáddagis jearahallojuvvo riikkagillii ja vástiduvvo sámegillii. (Guovttegielasteami ja guovtti giela lotnolas geavaheami birra gč. Øzerk 2016: 139–141.)</p>
<p>Fága ulbmilčilgehusas daddjo ahte sámegiella lea nanu sámi kulturguoddi ja sisttisdoallá oktasaš árvvuid, vásáhusaid ja máhtu. Vaikko ealli kultuvrras álohii gevvet rievdanproseassat, de datge leat olu dakkárat maidda sámegiela biras ieš sáhttá diđolaččat váikkuhit. Sámegiela dáfus okta beaktileamos váikkuhanarenain lea aiddo skuvla, gos giellaoahppanvejolašvuođat ja jođihangotti ja oahpaheddjiid giellaguottut, giellamáhttu ja gielladagut váikkuhit olu dasa makkárin sámegiella gilvojuvvo boahtte buolvvaide.</p>
<p>Doaibmi guovttegielatvuođa perspektiivvas lea danin deaŧalaš duddjot diđolašvuođa dan birra mii ovddida ja mii hehtte sámegiela oktasaš vuođu bisuheames, nu ahte sámegielagat sáhttet gulahallat riikarájiid rastá. Oktasaš giellavuođu bisuheapmi eaktuda danin giellaplánema mas oktasaš hástalu-saide sáhttá gávdnat oktasaš čovdosiid. Oktasaš giela bisuheapmi ja ovd-dideapmi eaktuda maiddái ahte mánáidgárddiin dihtomielalaččat barget dan ala ahte mánát galget beassat oahppat dakkár sámegiela man vuođđun lea sámegiela sátneriggodat ja árbevirolaš dadjanvuogit. Dakkár giellamáhttu dahká vejolažžan dustet daid hástalusaid maid guovttegielatvuohta (ja erenoamážit eahpedássidis guovttegielatvuohta) mielddisbuktá.</p>
<p>Sámegiela oktasaš vuođu bisuheapmái guovttegielat birrasis váikkuhit maid eará áššit go dušše gielladiđolašvuohta. Ohppiid guovttegielasteami duohken ii dárbbaš leat dušše váilevaš giellamáhttu muhto sáhttá maid leat cieggan giella geavahanvuohki masa leat hárjánan jogo ruovttus dahje lagašbirrasis.</p>
<p>Jos dakkár giellageavaheapmi lea dábálaš beaivválaš eallimis, de oahppit maid váldet dan mállen. Doaibmi normatiiva giellamáhtu duddjomii dárbbašuvvo danin ovttasbargu skuvlla ja ruovttu gaskkas, vai skuvla buorebut nákce nannet ja ovddidit dakkár giellamáhtu mii lea skuvlaoahpahusa vuođđun.</p>
<p>Skuvllas sáhttá, ja maiddái berre, vuordit sihke giellafágalaš ja pedagogalaš máhtu ákkastallat ja dan vuođul ovddidit sámegiela ja dárogiela iešheanalis giellan doaibmi guovttegielatvuođa duddjomis. <em type="bold">15 Loahpahus </em></p>
<p>Njálmmálaš ja čálalaš giellamáhttu, rehkenastinmáhttu ja digitála veahk-keneavvuid geavahanmáhttu adnojuvvo oahppanvejolašvuođaid eaktun sihke skuvllas ja maiddái muđuige servodagas. Danin dát namahuvvojitge vuođđogálgan main lea guovddáš sadji skuvlaoahpahusas, ja skuvlla oahpa-hus vuođđuduvvo dáid gálggaid beaivválaš geavaheami ala.</p>
<p>Čálamáhtu cieggadeapmi automáhtalaš proseassan gáibida guhkes hárjehal-lanáiggi. Čálamáhtu reseptiiva oassi dahje lohkanmáhttu lea skuvlahistorjjá álggu rájes adnojuvvon buot deaŧaleamos gálgan. Mihttomearrin leai vuosttažettiin duddjot nanu lohkanmáhtu vai oahppit nákcejedje lohkat teavsttaid mat skuvlaoahpahusas adnojuvvojedje deaŧalažžan. Álbmoga lohkangálggaid čuovvun adnojuvvo dálá áigge deaŧalažžan maiddái maŋŋá skuvlaagi. Sivva dása lea ahte sihke servodaga ja ovttaskas olbmo ovdáneap-mái lea deaŧalaš ahte juohkehaš máhttá lohkat bures. Olbmo lihkostuvvamii gáibiduvvo ahte veadjá deavdit bargoeallima lohkanmáhttogáibádusaid, ja almmá lohkanmáhtu haga šaddá maid váttis veadjit doaibmat sosiálalaččat ja kultuvrralaččat dálá čálamáhtu gáibideaddji servodagas. Servodatdásis lohkanmáhttu lea vuođđoeaktun sáhttit ollásit oassálastit servodatlahttun, atnit ávkki buot vuoigatvuođain ja maiddái dovdat buot geatnegasvuođaid.</p>
<p>Servodaga jođánis ođasmahttimat ja rievdamat dahket dárbbašlažžan miehtá áiggi leat gárvvis lohkama bokte sihke dievasmahttit ovddeš oahpu ja vel ođđa oahpuge váldit bargoeallima oktavuođas.</p>
<p>Erenoamážit čálamáhtu produktiiva gálggaide, namalassii čállinmáhtu duddjo mii nu ahte čállin maid sáhttá geavvat lunddolaš ja njuovžilis proseas-san, lea stuora dárbu. Čállingálggat leat buohtastahttimis eará gálggaiguin mat maid cigget ja nanusmuvvet dušše hárjehallamiin ja go daid beassá dávjá geavahit.</p>
<p>Skuvladoaimmain čálamáhtu goappašat bealit, sihke lohkan ja čállin, adno-juvvojit vuođđogálgan daningo čálamáhttu lea vuođđun buot oahppamii. Nu olu skuvlaoahpahusas gaskkustuvvo čálalaččat ja nu olu oahppanproseassain ja oahppi fágalaš ovdáneamis geavvá ja maiddái árvvoštallojuvvo oahppi iežas čállima vuođul. Ná čálamáhttu doaibmá maiddái vuođđogaskaoapmin dahje bargoreaidun oahppi iežas fágalaš ovdáneamis.</p>
<p>Vaikko lohkama ja čállima sáhttá guorahallat sierra doaibman, de dat nu čielgasit laktásit oktii ja duddjojit dan ollisvuođa mii gohčoduvvo čálamáhttun.</p>
<p>Doaibmi čálamáhtu eaktun lea nanu formála máhttu. Lohkamis dat máksá máhttit jietnadagaid ja bustávaid oktavuođaid dovdat nu ahte dan vuođul sáhttá hárjehallat njuovžilis lohkkin. Čállimis formála máhttu máksá ahte máhttá buvttadit teavstta oktasaš čállinvuogi njuolggadusaid mielde nu automáhtalaččat ahte ii dárbbaš smiehttat mo sániid čállit ja mo čállingiela njuolggadusaid geavahit. Lohkamis lea váldoáššin teavstta ádden ja čállimis fas teavstta hábmen nu ahte lea álkit áddehahtti. Dán olámuttu juksan lea máŋgga jagi proseassa man lihkostuvvan lea dan duohken mo skuvladilis veadjá ovttastahttit čálamáhtu formála beliid gaskkusteami ja gulahallama váldoáššin: mo fáhtet teavstta sisdoalu ja mo ieš hábmet teavstta ulbmila ektui. Doaibmi čálamáhtu juksan lea dán guovtti beali ollašuhttima duohken.</p>
<p>Skuvlaoahpahusa doaibmi guovttegielatvuođa mihttomearri máksá ahte oahppit galget maiddái beassat juksat sihke doaibmi njálmmálaš ja čálalaš riikkagiel máhtu. Guovttegielat dilis sámegielat olmmoš dárbbaša erenoamáš máhtu ja diđolašvuođa das mo seailluhit ja nannet sámegiela servodaga doaibmi giellan, go gielaid geavaheapmi erenoamážit almmolaš oktavuođain ii leat ovttadássásaš. Lea deaŧalaš earuhit guovttegielasteami diđolaš dahkun gulahallanoktavuođas ja guovttegielasteapmi ehpediđolaš, automáhtalaš giellageavaheapmin mii loahpas sáhttá doalvut giellamolsumii.</p>
<p>Čálamáhttu ja skuvlagiella viiddida sámegiela geavahanvejolašvuođaid ja duddjo dan vuođu mainna sámegielat olmmoš galgá sáhttit gulahallat iežas gillii nu olu oktavuođain go vejolaš. Sámegiela geavaheapmi skuvlaoahpa-husas váikkuha sihke ohppiid giellaovdáneapmái ja sámegiela ovdáneapmái nu ahte dan sáhttá geavahit lunddolaččat oahpahusas, bargoeallimis ja priváhta ja almmolaš oktavuođain sihke njálmmálaččat ja čálalaččat.</p>
<p>Dálá sámi servodagas giellaovdáneami geavatlaš ja teorehtalaš vuođđu duddjojuvvo skuvllas, ja leat maid dađistaga eambbo oahppit geaidda skuvla lea deaŧaleamos giellageavahanarena. Sámegiela boahtte áigi riikkarájiid rasttildeaddji, doaibmi gulahallangaskaoapmin, lea olu dan duohken mo giellageavaheaddjit ieža giellageavahemiineaset dan hábmejit. Skuvlla giellaoahpahus ja giellageavaheapmi duddjo dan máhtu ja gielladiđolašvuođa mainna sámegiella galgá sáhttit birget ja ovdánit doaibmi guovtte- ja máŋggagielat servodagas.</p>
<p>Giella lea sihke individuála ja sosiála fenomena. Dat lea individuála dan mearkkašumis ahte juohke olmmoš lea giellageavaheaddji, máhttá atnit ávkki gielas hállin ja guldaleaddjin. Jurddamáilmmis olmmoš sáhttá ieš leat sihke hálli ja guldaleaddji. Duohta dilis giela geavaheamis ferte leat sihke hálli ja guldaleaddji, ja nu giella leage čielgasit sosiála fenomena. Juohke olmmoš gii sámásta nanne sámegiela sosiála fenomenan; mađe eambbo leat giellageavaheaddjit dađe nannoseappo lea gielladilli. Sámegiela boahtteáigi lea dan duohken ahte mis leat olu sámegielagat aktiiva njálmmálaš ja čálalaš giellageavaheaddjin.</p>
<p>Sámegiella seailu ja ovdána dušše jos dan geavaha. Dat ovdána buoremusat go dan geavaha nu olu oktavuođain go fal vejolaš. Giella sihke individuála ja sosiála fenomenan dahká sámegiela geavaheami maiddái sihke individuála ja kollektiiva ovddasvástádussan.</p>
<p>Buot gielat leat gulahallanvuogádahkan seamma árvosaččat, muhto olbmuid gaskkas buot gielat eai adnojuvvo seamma árvvus buot oktavuođain. Giela árvogažaldat sáhttá leat máŋggabealat ášši guovtte- ja máŋggagielat olbmui gii sáhttá geavahit gielaid iešguđet oktavuođain, ovdamearkka dihte nuppi giela bearaš- ja astoáiggegiellan ja nuppi giela bargosaji- ja čoahkkingiellan.</p>
<p>Dákkár giellageavahanjuogu duohken sáhttet leat olu sivat, sihke iešguđet gielaid geavaheddjiid mearri ja gielaid gaskasaš stáhtus.</p>
<p>Sámegiela stáhtus lea min áigge nanusmuvvan ja giellaovdáneapmi lea geavvan cehkiid mielde dan rájes go dat lei olgguštuvvon ja gildojuvvon giella ja dasto girdojuvvon ja muhtin muddui dohkkehuvvon giella. Dál sámegiela geavaheapmái lea maiddái láhkadoarjja. Skuvlla giellaoahpaheami mihtomearrin lea dál doaibmi guovttegielatvuohta, man ala buot skuvllat mat čuvvot sámi oahppoplána duddjojit olles skuvlaoahpahusa.</p>
<p>Sámegiela seailun ja ovdáneapmi guovtte- ja máŋggagielat dilis eaktuda gielalaš diđolašvuođa, nu ahte olmmoš nákce diđolaččat válljet goas man giela geavahit. Sámegielagat leat nu máŋgga oktavuođas birastahtton riikkagielagiiguin ahte jos sámegielat olmmoš ii diđolaččat vállje sámástit, de sámegiella sáhttá álkit šaddat dan dillái ahte geavahuvvo dušše ruovttus, skuvllas dahje eará sajiin gos leat dušše sámegielagat. Riikkagielat olmmoš maid ferte diehtit ja áddet manin lea deaŧalaš ahte nu olusat go fal vejolaš geavahit sámegiela. Ii galggaše šaddat nu ahte doaibmi guovttegielatvuohta gáržuda sámegiela geavahanvejolašvuođaid ja nu maiddái sámegiela bisu-heami ja ovdáneami sihke beaivválaš giellan ja skuvlagiellan.</p>
</body></document>
