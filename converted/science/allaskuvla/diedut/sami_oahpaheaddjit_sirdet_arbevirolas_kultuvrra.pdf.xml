<document xml:lang="sme" id="no_id"><header><title>Sámi oahpaheaddjit sirdet árbevirolaš kultuvrra boahttevaš buolvvaide. Dekoloniserema akšuvdnadutkamuš Ruoŧa beale Sámis</title><genre code="science"/><author><person firstname="Asta Mitkijá" lastname="Balto" sex="f" born="" nationality=""/></author><year>2008</year><publChannel><publication><publisher>Sámi allaskuvla</publisher></publication></publChannel><wordcount>30373</wordcount><conversion_status type="standard"/><availability><license type="standard"/></availability><origFileName>https://brage.bibsys.no/xmlui/bitstream/handle/11250/177109/Diedut-2008-4-BOKBLOKKA.pdf</origFileName><metadata><uncomplete/></metadata><version>XSLtemplate $Revision: 161400 $; file-specific xsl  Revision; common.xsl  $Revision: 154948 $; </version></header><body><p><em type="bold">Ovdasátni </em></p>
<p>Girjji vuođđun lea skuvlaovddidanbargu, mii čađahuvvui akšuvdnadutkama bokte Ruoŧa beale Sámis, 2005−2007. Guokte sámeskuvlla Johkamohkis ja Jielleváris válde ieža initiatiivva dutkanbirrasiiguin bargat ovttas ja dalá rektorat, Gudrun Kuhmunen, Carina Sarri ja Kerstin Pittsa Omma bivde Gunilla Johanssona Luleju teknihkalaš universitehtas ja mu Sámi allaskuvllas jođihit dutkanprošeavtta. Sii háliidedje nannet sámi perspektiivva skuvladoaimmas. Dát galggai dáhpáhuvvat lagas ovttasbargguin singuin ja dan dihte válljejuvvui akšuvdnadutkanvuohki, mii eaktuda, ahte dutkit ja bargit ovttas ođasmahttet ja nuppástuhttet praksisa. Dán akšuvdnadutkamušas ollislaš doaimmas letne moai Gunilla Johanssoniin čállán raportta (2007 gč.  čuvvosa 2), mas leat maiddái mielde oahpaheddjiid čállosat.</p>
<p>Dán dutkamuš lea joatkka mu ovdalis dutkamuššii sámi árbevirolaš bajásgeassin- ja oahppanvugiid birra. Dat lea leamaš maid vuođđun oahpaheddjiid ovddidanbargguin. Ferten giitit dutkikollega Vigdis Stordahla, gii juo gaskkamuttus 1990-logu árvalii, ahte mu teorehtalaš bargu sámi árbevirolaš bajásgeassima birra galggašii geahččaladdojuvvot praktihkas. Ledjen lihkkoš, go dál logi jagi maŋŋá lei praksissuorgi ieš mii bivddii mu fárrui diekkár geahččaladdamii. Dán dutkamušas válddahalan ja guorahalan, mo sámi árbevirolaš oahppanvuogit ovddiduvvojit skuvlapraktihkas ja árvvoštalan, mo dát proseassa ja čađaheapmi lihkostuvvá.</p>
<p>In leat ovdal čađahan dutkamuša, mii gáibida ná ollu ovttasbargosearaid, ja munnje lea dát leamašan earenomáš beroštahtti vásáhus. Lean ollu oahppan ja beassan juogadit vásáhusa ovttasbargoguimmiiguin ja háliidan giitit sin nu váimmolaččat: Gunilla Johansson, Gudrun Kuhmunen, Carina Sarri ja Kerstin Pittsa Omma. Muhto háliidan maid dovddastit, man árvvus anán dan oktavuođa, maid lean ožžon dán guovtti skuvlla oahpaheddjiiguin prošeavtta čađahettiinan. Lean ilus go lean beassan singuin bargat ovttas, muosáhit sin stuorra beroštumi ja movtta ovddidit sámeskuvllaid sámi sisdoalu. Lean <span type="quote">“stuorrulan”</span>.</p>
<p>Giitosat mannet maid Sámi allaskuvlla dutkanbirrasii, kollegaide, geat leat leamašan mu ságastallanguoimmit. Sii leat kommenteren ja árvvoštallan mu dutkamuša. Vuosttažettiin Sámi allaskuvlla pedagogihka professor Vuokko Hirvonen lea ollásit árvvoštallan giehtačállosa vuosttaš veršuvnna rájes ja árvalan viššalit buoridemiid. Maiddái Solveig Joksii gullet giitosat su dárkilis guorahallamiid ja buriid rávvagiid ovddas. Dasto giittán <span type="quote">“teakstaseminárii”</span> oassálastiid, Aimo Aikio, Pigga Lauhamaa, Gunvor Guttorm, Jelena Porsanger, Jan Henry Keskitalo, Nils Øyvind Helander, Mikkel Nils Sara, Jon Todal, Mai Britt Utsi, Liv Østmo. Teakstaseminára lea Sámi allaskuvlla kollegaárvvoštallanvuogádat, siskkáldas semináraráidu, mas dutkit bidjet ovdan čállosiiddiset, maid nuppit árvvoštallet kritihkalaččat. Giitu maiddái Anton Hoëmii, gii álo lea čájehan stuorra jáhku mu dutkamušaide.</p>
<p>Akšuvdnadutkanprošeavtta leat ruhtadan Sámedikkit Norggas ja Ruoŧas, Interreg Sápmi (EU), Sámi allaskuvla, Luleju teknihkalaš universitehta ja Länstyrelsen Norrbotten. Dán mu dutkanbarggu ruhtada vuosttažettiin Sámi allaskuvla ja dasa lassin girjebuvttadeami leat dorjon Sámediggi Norggas ja Sámi fágagirječálli searvi. Giittán buot dáid ruhtadeddjiid doarjaga ja luohttámuša ovddas.</p>
<p><em type="bold">Doabačilgehusat </em></p>
<p>Oahpaheaddji: oaivvilda buohkaid geat barget mánáiguin sámeskuvllain, sii oahpahit ja bajásgesset mánáid, ležžet dal oahpu dáfus mánnádivššárat, oahpaheaddjit, veahkeoahpaheaddjit , sadjášoahpaheaddjit dahje eará.</p>
<p>Skuvla: oaivvilda vuođđoskuvlla, ovdaskuvlla ja astoáiggefálaldaga.</p>
<p><em type="bold">1 Álggahus </em></p>
<p><em type="bold">Láidehussan </em></p>
<p>Akšuvdnadutkan álggahuvvui dan dihte go sámi skuvllaid eai leat lihkostuvvan sámáiduhttit, vaikko dat lea leamašan sámi politihka áigumuššan máŋgalogi jagi. Dán eahpelihkostuvvama duođašta skuvladutkamuš, mii dahkkui Norgga bealde 2003. Skuvllat eai nákce ovddidit sámi perspektiivva nugo Sámi oahppoplána gohčču. Oahppoplána gohččuma mielde ii leat dušše lobálaš, muhto skuvllat leat geatnegahtton váldit sámi sisdoalu skuvlii. Dat ii dahkko. Dutkamušas boahtá ovdan, ahte okta sivva dasa manin eai lihkostuva, lea koloniserema váikkuhus sámi oahpaheddjiid mentalitehtii. Dutkamuš čájeha maid, ahte sámi oahpaheaddjit eai nákce iešheanalis rievdadit skuvlapraksisiid, dasa sii dárbbašit iežaset rektoriid fágalaš láidesteaddjin. Jus ođasmahttin galgá lihkostuvvat, de fertejit buohkat skuvllas geatnegahttot searvat bargui. Dán proseassas fertejit rektorat oidnogoahtit ja doaibmagoahtit fágalaš jođiheaddjin. (Hirvonen 2003.)</p>
<p>Iigo leat hirpmástuhtti, ahte dákkár jeagohisvuohta sámi oahppoplána ulbmiliid ollašuhttima dáfus, mii boahtá almmolašvuhtii dutkama bokte, ii ráhkat stuorra bajilčállagiid ii sámi iige norgalaš mediain? Jus ságas livčče dáža kultuvrra ja dárogiela áitatvulošvuohta, de livčče buohkat morihan. Vástádus dán jávohisvuhtii lea, ahte váldoservodaga kultuvra lea buori vuoimmis ja báidná sakka min buohkaid jurddašeami. Jus mii áigut morihit, de dárbbašat dekoloniseret iežamet jurddašeami, nu ahte áicagoahtit vealaheami, dán oktavuođas vealaheami mii čuohcá sámeskuvlavuogádahkii.</p>
<p>Skuvladekoloniseren barggu dahká dál vejolaččabun go goassige ovdal dat, ahte álgoálbmot áššit borjjastit miehterávdnjái. Dát miehterávdnji, maid ON Álgoálbmot deklarašuvdna (2007) nanne, doarju máilmmi álgoálbmogiid árbevirolaš dieđuid seailluheami, sirdima buolvvas bulvii ja ođasmahttima. Maiddái Sámi konvenšuvdnabargu (2005), mii galgá politihkalaččat meannuduvvot Ruoŧas, Suomas ja Norggas mieđiha, ahte sámit eai leat álo adnojuvvon seammaárvosaš álbmogin ja danne sii leat gillán eahpevuoiggalašvuođa. Konvenšuvdna cealká, ahte Davviriikkain lea riikkalaš ja riikkaidgaskasaš ovddasvástádus addit sámiid kultuvrii ja servodateallimii dohkálaš eavttuid.</p>
<p>Dekoloniseren leige dán akšuvdnadutkama áigumuš, namalassii álggahit jaskes revolušuvnna, mii rievdada skuvlla nu, ahte sámi perspektiiva boahtá oidnosii skuvla árgabeaivvis. Ođas lei dat, ahte rektorat álggahedje barggu ja válljejedje reaidun akšuvdnadutkama, mas dutkit ja oahpaheaddjit barge ovttas ja mas dutkit bagadalle ja veahkehedje čuovvut proseassa, reflekterejedje, árvvoštalle ođđa praksisiid ja dokumenterejedje barggu.</p>
<p>Idea vulggii skuvllas. Johkamohki sámeskuvlla rektor Carina Sarri, Jiellevári sámeskuvlla guokte rektora Kerstin Pittsa Omma (vuođđoskuvllas) ja Gudrun Kuhmunen (ovdaskuvllas), háste mu ja dutki Gunilla Johanssona searvat akšuvdnadutkanprošektii. Mii dutkit galggaimet hábmet dakkár dutkanprošeavtta, man ulbmilin lea ovddidit ja nannet sámi perspektiivva dán guovtti sámeskuvllas Ruoŧas. Rektorat geatnegahtte buot iežaset oahpaheddjiid searvat prošektii. Moai Johanssoniin jođiheimme dutkama ja lágideimme oahpaheddjiide heivehuvvon oahpu, maid dát skuvladutkan eaktuda.</p>
<p>Mu bargun dán dutkanprošeavttas lei čuovvut oahpaheddjiid oahppama ja sin ovddidanbargguid proseassa, ja čilget mii ja mo dat dáhpáhuvai. Dán válljejin dahkat, go beroštan sakka diehtit ja dokumenteret, maid dákkár praksisođasmahttin ja dekoloniserenbargu gáibida vai lihkostuvvá. Dutkamuš galggašii maid movttiidahttit sámi politihkkáriid, skuvlaeiseválddiid, skuvlarektoriid ja oahpaheaddjijoavkkuid álggahit sullasaš bargguid iežaset guovllu sámi skuvllain.</p>
<p>Dán mu guorahallamis boahtá ovdan, man gáibidahkes bargu lei oahpaheddjiide gávdnat alcceseaset sámi doaibmalanja; sii dárbbašedje dasa sihke oahpu, bagadeami ja lassi áigeresurssa. Muhto daiguin eavttuiguin lea vejolaš ovddidit sámi sisdoalu ja váldit sámi oahpahanvugiid skuvlii. Sámiid nugo earáge koloniserejuvvon álgoálbmogiid jurddašemiid ja áddejumiid sáhttá luvvet ja hukset sadjái ođđa dearvvašmahtti gova alddis, earáin ja sámi álbmogis oppalohkái.</p>
<p>Ođas dán dutkanbarggus lea, ahte mii geahččalat konkretiseret mii sámi kultuvrralaš- ja árbevirolašdiehtu lea, makkár árbevirolaš oahpahanvuogit gávdnojit ja mo daid sáhttá heivehit skuvlla pedagogalaš praksisii. Oahpaheaddjit loktejit sámi árbevieruid pedagogihkkan, systematiserejit, analyserejit, ođastit ja heivehit daid ođđa rámmaid sisa. Dien láhkai oaidnit, mo sámi oahpaheaddjit professionaliserejuvvojit iežaset kultuvrra vuođul ja mo sii ohppet transformeret kultuvraset skuvlii. Vuođđun das lea leamašan dutkamuš <span type="quote">“sámi árbevirolaš bajásgeassin”</span> (Balto 1986, 1997, 2003). Dat ahte mu dutkamuša, mainna lean teorehtalaččat bargan máŋgalogi jagi, implementerejuvvo praksisii, čájeha dan geavatlaš ávkki ja doallevašvuođa ja bidjá ođđa vuođu viidáset bargui sámi árbevieruin ja gaskostanvugiin hukset sámi pedagogihka.</p>
<p>Dasto viidáset bargun sámi skuvllaid sámáiduhttimis lea báhcán oaččuhit skuvlaeiseválddiid viiddidit sámi doaibmalanja nu ahte dat maid akšuvdnadutkanprošeakta lea čađahan, sáhttá sirdojuvvot eará skuvllaide. Dat galggašii maid váikkuhit dasa, ahte sámeskuvllaid stivrendokumeanttat, lágat, plánat ja njuolggadusat livčče sámiid iežaset hálddus ja Sámedikki duohkin mearridit. Hástalussan lea maiddái bajidit sámi oahpaheddjiid máhtolašvuođa, hábmet oktasaš sámi oahpaheaddji oahpu ja oahpaheddjiide heivehuvvon kurssaid. Ja go sámi oahpaheaddjit dárbbašit dekoloniserema, de dan dárbbašit maid ollu earát, nugo sámi politihkkárat, sámi skuvlaeiseválddit ja manneba eai ruoŧŧelaš skuvlaeiseválddit maid.</p>
<p><em type="bold">Girjji ráhkadus  </em></p>
<p>Vuosttaš kapihttalis gieđahalan dutkamuša vuolgaga, mii vuođđuduvvá sámi jurddašeapmái oahppama hárrái. Das čilgen lagabuidda, maid sátnevájas <span type="quote">“gal dat oahppá go stuorrula”</span> mearkkaša ja mo dat lea leamašan árbevirolaš dieđu ja máhtu láidehussan dutkanprošeavtta oasseváldiide. Dasto bijan ovdan mu dutkamuša čuolmma, mas oahpaheddjiid doaibma ja oahppanproseassa lea váldoáššin. Dán oassái gullá maid válddahallat, mo ja makkár dieđuid lean čoaggán ja čohkken.</p>
<p>Akšuvdnadutkan ii leat nu oahpes dutkanmálle sámi servodagas. Nuppi kapihttalis čilgen lagabuidda, man láhkai dat spiehkkasa <span type="quote">“dábálaš”</span> dutkanvugiin. Čájehan dán dutkanvuogi lahkavuođa praksisii ja mo dutkanvuohki eaktuda oahpaheddjiid oassálastima. Válddahalan oalle dárkilit, mo mii hábmiimet dutkanvuogi nu, ahte heivii daid eavttuide, mat dán guovtti skuvlla oasseváldiin ledje. Čilgen maiddái vuđolaččat dan, mo mii geavatlaččat čađaheimmet prošeavtta dainna ulbmiliin, ahte dán akšuvdnadutkanvuogi vuođul maid eará skuvllat ja oahpaheaddjit sáhtášedje álggahit sullasaš skuvlaovddidemiid.</p>
<p>Dutkamuša váldodoaibma lea sámi árbevirolašdieđu ja praksisiid ealáskahttin. Dan oktavuođas lea dekoloniseren áigeguovdilis ja ollu geavahuvvon doaba álgoálbmot dutkamušain. Dán doahpaga čuovvolan goalmmát kapihttalis, mas čilgen, mo koloniserejeaddji lea báidnán ja mo dan váikkuhusat ain ráđđejit sámiid ja eará álbmogiid jurddašeami. Koloniserema vuosteproseassa lea dekoloniseren, mii lea burgit koloniserema váikkuhusaid, oaidnit daid ođđa  čalmmiiguin ja veahkehit koloniserejuvvon álbmogiid gudnejahttigoahtit iežaset duogáža. oahpaheddjiid dekoloniseren mearkkaša, ahte sii ohppet ođđasit váldit atnui sámi kultuvrralaš dieđu ja máhtu ja heivehit dan skuvla doibmii.</p>
<p>Dekoloniseren dáhpahuvvá sámeskuvllain, ja njealját kapihttalis gieđahallan sámi skuvladili, áššiid, mat bidjet rápmaeavttuid skuvllaid sámáidahttinbargui. Vuos čájehan, mo sámeskuvllat Johkamohkis ja Jielleváris ieža  čilgejit iežaset dili ja maid sii áiggošedje ovddidit. Dasto suokkardalan, makkár láidesteami skuvlaeiseválddit nugo Skolverket ja Sámeskuvlastivra bidjet sámeskuvllaide ja makkár vejolašvuođaid stivrendokumeanttat ja lágat addet nannet sámi sisdoalu sámeskuvllain. Dán oasis váldán ovdan muhtin skuvladutkamušaid, mat gieskat leat čađahuvvon ja mat  čájehit, ahte sámi perspektiivva ovddideapmi ii leat nu bures ollašuvvan go livččii vuordimis.</p>
<p>Go lea sáhka kultuvrra sirdimis, de čielggadan viđát kapihttalis guovddáš doahpagiid, mat dása gusket. Kultuvra ja árbevirolaš diehtu leat doahpagat, maid oahpaheaddjit dávjá geavahit ja hástalussan lea suokkardit daid teorehtalaš vuođu  čiekŋaleabbot. Lea maiddái dárbu suokkardallat, mo kultuvrii guoski áddejumit sáhttet váikkuhit geavatlaš dásis, áinnas go dát áddejumit sáhttet dagahit oidojumiid ja maiddái olgguštemiid olbmuid gieđahallamiin.</p>
<p>Kulturárbbi ealáskahttimii gullá maid dan seailluheapmi ja sirdin nuppi bulvii. Guđát kapihttalis suokkardalan, maid kultursirdin eaktuda, jus dat galggaš lihkostuvvat. Árbevirolaš dieđu ja máhtu ii sáhte geatnegahttit dahje bágget ođđa bulvii, ferte baicce láhčit pedagogalaš <span type="quote">“buorre dili”</span> ja <span type="quote">“buorre dovddu”</span> dan oktavuhtii, mas dat galgá dáhpáhuvvat. Dat ahte buorre dilli ja buorre dovdu lasiha oahppanmovtta ja geahpeda oahppama, lea dovddus pedagogihkka. Guorahalan, mo buorre dilli čatnasa maiddái oahpaheddjiide, namalassii dan ahte sii dovdet iežaset leat rivttes geainnu alde, ahte sii ovddidit buorre olbmo ja olbmo gii birge ja lea iešráđálaš. Ja dasto vel, ahte mo dát <span type="quote">“buorre ja iešráđálaš olbmo”</span> ideála boahtá ovdan sámi árbevieruin ja oahpaheddjiid beroštumiin.</p>
<p>oahpaheddjiid ovddidanbargguin lea jurddadási koloniseren hehttehussan, ja  čihččet kapihtal gieđahallá, mo dan sáhttá luvvet dekoloniseremiin. Kapihttalis  čilgejuvvo lagabuidda, maid dekoloniseren mearkkaša ja makkár teorehtalaš ja geavatlaš vuogit dasa gávdnojit. Okta vuohki lea geavahit láidesteaddjin dálkkodanrieggá, ja čájehange, mo mii čađaheimmet proseassa oahpaheddjiiguin ovttas. Ovdamearkkaid bokte boahtá ovdan, mo dálkkodanriekkis veahkeha doahpagastit, čorget, ođđasit áddet ja buoridit koloniserema váikkuhusaid ja soardimiid.</p>
<p>Gávccát kapihttalis leage oahpaheddjiid ovddidanbargguid birra sáhka.</p>
<p>Vaikko bohtosat leat ođđa áddejumit, ođđa metodalaš hutkosat, de eanemusat čalbmái čuhcet dat konkrehta bohtosat, mat skuvlaárgabeaivvis ihtet oidnosii. Válddahalan dáid bargguid sin ovdanbuktimiid ja ságastallamiid vuođul ja guorahalan, man láhkai dat ovddastit ođđa ja ođasmahtti praksisiid sámeskuvllain.</p>
<p>Loahppakapihttalis čoahkkáigeasán ja árvvoštalan dutkamuša bohtosiid ja joatkkabarggu hástalusaid. Akšuvdnadutkanmálle, skuvlapraksisiid ođasmahttin ja oahpaheddjiid ovdánanproseassa dekoloniserema bokte leat olahusat, main lea ávki boahttevaš skuvlaovddidanbargguin. Muhto bohtosiidda gullet eandalitge dán barggu teorehtalaš guorahallamat sámi árbevirolaš ja árvomáilmmi diehtovuogádaga birra, bajásgeassinvuogádaga ja dáidda gullii ii-oinnolaš beliid birra. Hástalussan lea ain dievasmahttit sámi diehto- ja árvovuođu, hukset sámi filosofalaš vuođu sámi skuvlavuogádahkii.</p>
<p><em type="bold"><span type="quote">“Gal dat oahppá go stuorrula”</span> </em></p>
<p>Sátnevájas <span type="quote">“gal dat oahppá go stuorrula”</span>, mainna leat gásttašan dán dutkanprošeavtta, sisttisdoallá sámi jurddašeami olbmo oahppama ja čálgama birra. Sátnevájas sisttisdoallá dan, maid dutkamuš sámi árbevirolaš bajásgeassimis čájehii, ahte sáhka lea sámi epistemologiijas, go das lea viiddes diehtu ja áddejupmi das mo diehtu, máhtu, dáidu ja dovdu sirdašuvvá buolvvas bulvii. (Balto 1997.) Sátnevájas muitala earret eará máná ja ollesolbmo gaskavuođas, olmmošoainnus, oahppanoainnus ja servodatlaš dieđus. Sáhttá dulkot nu ahte go mánát leat iešguđetláganat agi, návccaid, searalašvuođa, háhppilvuođa, sturrodaga, luonddu, gieđalašvuođa, jierpmi ja čehppodaga dáfus, de ferte čálgan ja oahppan láhččojuvvot iešguđege máná mielde. Mánát galget beassat oahppat iežaset leavttuin ja návccaideaset mielde. Dasa lassin ollesolmmoš galgá jáhkkit ja čájehit positiiva vuordámuša mánnái, dasgo dan mielde son arvvosmahttá, roahkasmahttá ja movttiidahttá máná. Oahpadettiin mánná sáhttá eahpelihkostuvvat, muhto dan galgá jorahit ávkin oahppanprosessii, dasgo dat maid mánná das oahppá ii vajálduva álkit. Sámi jurddašeami mielde ii galgga láitit ja fuotnut, jus meaddá boastut bargat, dan galgá baicce dohkkehit oahppanprosessii gullevažžan. Sátnevájas dávista maid, ahte ollesolbmos lea gierdavašvuohta, luoitá geahččalit vai mánná čoaggá iešvásáhusaid. Vuordámušat ja gáibádusat leat maid ollesolbmuide. Sii fertejit láhčit dili nu, ahte mánát vehážiid mielde besset ahtanuššat ja váldit ovddasvástádusa, nu ahte bállehit sin <span type="quote">“stuorrulit”</span> vai boađusin loahpaloahpas šaddá iešráđálaš olmmoš.</p>
<p>Sátnevájas nugo dulkon dan ovddit oasis, boahtá ovdan dutkamušas árbevirolaš bajásgeassima birra (Balto 1997). Dát čájehii, ahte mánás lea seammá árvu go ollesolbmos. Vaikko sus eai leat vásáhusat, diehtu ja máhttu nugo ollesolbmos, de sus lea maid dárbu doalahit iešárvvu. Máná iešárvvu áimmahuššan boahtá ovdan ovttastallan- ja eahpenjulges vugiin ja dán suorggi kultuvrralaš praksisiin.</p>
<p>Oktageardánit sáhttá čoahkkáigeassit árbevirolaš oahppanfilosofiija ná, ahte fokus lea oahppamis, lágidit oahppama iešvásáhusaid bokte. Skuvlla vuohki lea oahpahit ja dávjá lea oahpaheaddji guovddážis lágideamen, organiseremin ja mearrideamen maid ja mo galgá oahppat. Sámi árbevierus lea iešvásáhusoahppan guovddážis ja skuvlaoahppamis fas oahpahus. Sámi váhnemat láitet go skuvlla ii nagot oahpahit mánáid iešbirgejeaddjin ja váhnemat ohcalit vásáhusoahppamii stuorát saji dálá skuvlavuogádagas.</p>
<p>Árbevirolaš bajásgeassinteoriija addá prinsihpalaš vuođu hukset sámi pedagogalaš filosofiija. Sámi jurddašeami birra ii leat buotfátmmasteaddji teoriija iige ollislaš čilgehus, muhto muhtun <span type="quote">”válddahatmuorat”</span> leat ceggejuvvon <span type="quote">“goahtái”</span>, man ala dutkan- ja ovddidanbarggu sáhttá čuoččahit ja man praksissurggiin ovttas ferte čiekŋudit, ollistit ja justeret. Dies vuolggahuvvojit ovttas eará dieđuiguin ođđa áddejupmi, ođđa kultuvrralaš praksisat ja refleksivitehta sámi skuvlla doibmii.</p>
<p>Sáhtášii jearrat, mo sámi árbevirolaš <span type="quote">“searvevuođaid”</span> nugo viiddiduvvon sohkavuogádat, eahpenjulges vuogit ja ovttastallanvuogit sáhttet sirdojuvvot skuvlla ovttadagaide nugo skuvlii, skuvlalatnjii, sámegillii, matematihkkii ja eará relevánta fágaide? Mo sáhtášii mánáide lágidit rámmaid, mat luitet sin <span type="quote">“friddjan”</span> doaibmat dáid siskkobealde? Ollesolbmuide gullá láhčit dili nu ahte mánát ohppet dan maid galget ja ožžot dakkár hástalusaid, mat loktejit sin iešluohttámuša ja arvilvuođa.</p>
<p>Oahpaheaddjit áigot dán akšuvdnadutkama iskat, mo sámi árbevirolaš oahpaheapmi, ovttastallanvuogit ja eahpenjulges vuogit, mat stimulerejit máná iežas leat aktiiva, dahkat mearrádusaid ja leat mielde programmeremin iežaset oahppanproseassa, doibmet skuvlla árgabeaidoaimmas.</p>
<p><em type="bold">Dutkančuolbma </em></p>
<p>Ovddit oasis čilgejin, mo ovttasráđiid oahpaheddjiiguin hábmiimet ulbmiliid dán barggu láidehussan. Áigumušaid mielde galgá akšuvdnadutkan nannet ja bajidit sámi identitehta ja movtta oahppat. Dán ovddidanbarggus lea oahpaheddjiin váldorolla. Sii leat guovddážis das, mii dáhpáhuvvá oahpahanoktavuođain, leš dal skuvlalanjain dahje eará arenain. Válljenge iežan dutkamušas guorahallat earenomážit oahpaheddjiid oahppanproseassaid ja doaimma ja áiggun:</p>
<p>Válddahallat, analyseret ja ovddidit dieđu dan birra, mainna lágiin kultuvrralaš diehtu, dekoloniseren- ja vitaliserenproseassat bohtet ovdan oahpaheddjiid jurddašeamis, máhtuin ja diskurssain, ja dutkat mo dat váikkuhit pedagogalaš doibmii sámáiduhttinproseassas sámi skuvllain.</p>
<p>Akšuvdnadutkanprošeavtta fokus lea árbevirolaš dieđu viidáset sirdin skuvlla vuogádagas. Ja vuolit gažaldagat, mat čuožžilit dán oktavuođas leat:</p>
<p type="listitem">•  Mii lea sámi kultuvrralaš ja árbevirolaš diehtu.</p>
<p type="listitem">•  Mainna lágiin oahpaheaddjit <span type="quote">“váldet ruoktot”</span> ja heivehit skuvlii sin sámi kultuvrralaš dieđu, máhttu ja čehppodaga.</p>
<p type="listitem">•  Sáhttetgo oahpaheaddjit leat <span type="quote">“dutkit”</span>, nu ahte dustet geahččaladdama, oahpahallama ja reflekterema bokte ovddidit iežaset oahpaheami, skuvlapraksisiid ja skuvlla vuogádaga.</p>
<p>Mu bargun lei čuovvut oahpaheddjiid oahppanproseassa. Dutkamuša váldo- ja vuođđomateriálan leat oahpaheddjiid ovddidanbarggut sihke čálalaš, njálmmálaš ja filbmahámis. Lean čuvvon oahpaheddjiid maid go sii leat bargamin. Sin dokumenterejuvvon barggut čájehit mo sii sirdet oahpahusa eret skuvlalanjain, geavahit meahci, lagas- ja ruoktobirrasii, geavahit báikkálaš muitaleddjiid ja sirdet fokusa oahpaheaddji oahpaheamis máná oahppamii (gč. čuvvosa 2).</p>
<p><em type="bold">Materiála ja metoda </em></p>
<p>Adden oahpaheddjiide jearaldatskovi sin oahpu ja duogáža hárrái juo 2005. Ollugat vástidedje dasa čálalaččat (gč.  čuvvosa 4). Jagi maŋŋá  čađahin sierra ráhkkanahtton ságastallamiid eanaš oahpaheddjiiguin. Dáid ságastallamiidda ledjen ráhkadan rávajearaldagaid (gč.  čuvvosa 5), maid sii ožžo ovddalgihtii ja mat ledje láidesteaddjin. Ságastallen eanaš oahpaheddjiiguin goappašiid skuvllain ja ožžon dieđu maiddái dan birra maid sii jurddašit. Dáid dieđuid lassin leat mus čohkkejuvvon notáhtat deaivvademiin ja referáhtat báikkálaš jođiheddjiid ja min jođihangotti  čoahkkimiin. Ávkin leat leamaš maid loggat, maid muhtumat čálle. Loggačállima mávssolašvuođa ja vuogi čilgiimet oktasaš čoahkkimis. Leimmet hutkan njuolggadusaid ja rávvagiid loggagirjjiid geavaheapmái ja čállimii (gč. čuvvosa 6). Dát galge sihkkarastit, ahte loggaid birra lei oktasaš áddejupmi. Loggačállin lea reaidun áicat árgabeaivválaš dáhpáhusaid, darvvihit iežas jurdagiid, imaštallamiid ja jearaldagaid daid birra báhpára ala ja reflekteret daid birra. Dienu sáhttá dovddiidit alcces ja iežas doibmii ođđa láhkai. Logga lea maid anolaš reaidu earáiguin gulahallamii ja vuođđun bagadallamii. Logga lea gáldu iežas ahtanuššama ja nuppástuvvama čuovvumis. Dađi bahábut logga ii šaddan dakkár reaidun go leimmet jurddašan go eanaš oahpaheaddjit eai čállán dan. Ollugat eai lean hárjánan čállit logga eaige dasa, ahte dutkit vel lohket sin čállosiid. Muhtimat fas dovddahedje, ahte lei unnán áigi čállimii. Muhto dat viđas geat čálle, leat sádden munnje kopiijaid iežaset loggas, mas sii válddahallet dárkilit maid sii barge ja manne sii válljejedje nu bargat. Loggat ledje ávkkálaččat munnje singuin ságastallamis ja diehttelasat maid dán dutkamuššii.</p>
<p>Dán dutkamuša gálduide gullá maid ovdalis namuhuvvon filbma (gč. čuvvosa 3), mii dokumentere oasáža das, mo ja maid oahpaheaddjit barge skuvlamánáiguin ja mo sii čilgejit ja vuođuštit bargguideaset. Dát lea bargofilbma man ii sáhte čájehit iehčanassii, eaige dan sáhte geavahit earát go sii geat dovdet ja leat oassálastán dán bargui. Dán filmmas ovdanbohtet oahpaheddjiid ovddidanbarggut maid válddahalan, guorahalan ja árvvoštalan.</p>
<p>Dutkanmetodalaš oasis lean čilgen, mo ja makkár materiála lean čohkken, mo dan hálddašan ja geavahan. Dutkanvuogi sáhttá čoahkkáigeassit nu, ahte lean doaibman oassálasti áicin ja etnográfalaš vuogi mielde lean čohkken dieđuid, maid analyseren dađistaga ja loahpalaččat. Akšuvdnadutkan, nugo mii válljiimet, gáibidii ollu eanet geavatlaš bargosearaid go leimmet rehkenastán. Boađusin lea, ahte mus eai leat nu “assás válddahallamat” (<em type="italic">thick descriptions</em>) dahje logganotáhtat go livččen háliidan. Lihkká mus lea ollu materiála, maid lean čoaggán ja mat addet vuođu dán čállosii.  </p>
<p>Lean ráddjen dutkamuša nu, ahte in leat čuvvon mánáid diliid ja oahppanproseassaid. Váldoinformánttat ja ulbmiljoavku leat oahpaheaddjit. Oahpaheaddjin lean atnán buohkaid, geaid bargun lea oahpahit, dikšut ja bajásgeassit mánáid, ležžet sii jođiheaddjit, oahpaheaddjit, veahkkeoahpaheaddjit, bissovaš dahje sadjásaš virgehasat.</p>
<p><em type="bold">Dutkanetihkalaš guorahallan </em></p>
<p>Dutkanetihka dáfus lean váruhan vaháguhttimis geange dain, geat leat mielde akšuvdnadutkamis. Geavahan oahpaheddjiid rivttes namaid sin bargguid ja proseassaid válddahallamis. Dát dutkanprošeakta lea almmolaš ja sii, geat leat searvan dása, leat álggu rájes diehtán ja miehtan dasa, ahte bohtosat almmuhuvvojit. Rivttes namat addet lohkkiide vejolašvuođa guorrat mu dutkanluottaid ja dieinna lágiin iskat áššiid duohtavuođa ja doallevašvuođa. Nubbi sivva dasa, manin lea dehálaš almmuhit, geat leat mielde, lea dat ahte sámi oahpaheddjiid barggu berre buktit oidnosii ja juolludit sidjiide gutni dan servodatlaš doaimma ovddas maid sii barget. Dá lea okta vejolašvuohta dan dahkat. Oahpaheaddjit leat beassan lohkat giehtačállosa, buktit cuigehusaid, moaitagiid ja jearaldagaid, maid mielde lean divodan teavstta.</p>
<p><em type="bold">2 Akšuvdnadutkan </em></p>
<p><em type="bold">Teoriija </em></p>
<p>Skuvlajođiheaddjit ledje mearridan, ahte sii háliidit buoridit skuvllaid praksisa akšuvdnadutkamiin. Sii dihte ahte dát dutkanvuohki eaktuda lagasvuođa praksissurggiin. Akšuvdnadutkan čađahuvvo máŋgga dieđaoasis ja lea dábálaš bargodiehtaga suorggis, čállá Karin Rönnerman (2004). Son lea bargan akšuvdnadutkamiin skuvlasuorggis ja deattuha, ahte akšuvdnadutkama vuolgga lea praktihkas ja praksis rievdá dutki ja oahpaheaddji gaskasaš ovttasbargguin. Dán vuogi sáhttá maid válddahallat nu, ahte dat čatná oktii praktihkalaš doaimma ja jurddašeami dahje reflekšuvnna dán doaimma birra. Dutkanmállii gullá háhkat dieđu dan birra, mii dáhpáhuvvá praksisiid ođasmahttinproseassas. Akšuvdna sátni mearkkaša doaimma, mii čujuha ahte juoga galgá álggahuvvot ja geahččaluvvot. Praktihkalaš doaibma lea guovddážis ja praktihkar mearrida, mii galgá iskojuvvot ja makkár gažaldagaide galgá čiekŋut. Go bargu čađahuvvo bargosajis, de sáhttá lohkat ahte lea bargosadjái heivehuvvon doaibma ja dutkanmálle mii bargosajiin lokte máhtolašvuođa. Nubbi sátni lea dutkan, man dovdomearka lea systemáhtalaš guorahallan ja teoriijaid geavaheapmi, ja mii buvttada ođđa dieđu. Akšuvdnadutkama earuha akademalaš dutkamis dat, ahte akšuvdnadutkan vuolgá praktihkas ja huksejuvvo dutki ja praktihkkara ovttasbarggu ala. Jurdda lea váruhit, ahte goappašlágan máhtut, sihke dutki ja praktihkkara, adnojuvvojit ávkin ja hástaluvvojit proseassas. Dát ovttasbargu sáhttá hábmejuvvot máŋggaláhkai, muhto lea dábálaš ahte dutki bagadallá, veahkeha čilget problema, čuovvu proseassa, reflektere ja árvvoštallá ođđa praksisiid ovddeš praksisiid hárrái. Dás čuovvu, ahte huksejuvvo ođđa praksisrelaterejuvvon diehtu dán ovttasbarggu vuođul, mii lea mielde ovddideamen skuvllaid kvalitehta. (Rönnerman 2004: 13−17.)</p>
<p>Allan Feldman ja J. Myron Atkin čálliba, mo akšuvdnadutkan váikkuha oahpaheddjiid profešunalitehta ovddideapmái. Okta lea dat, ahte akšuvdnadutkan ovddida čiekŋalet viisodaga oahpuid praktihkalaš doaimmas go dan maid dutkamat dábálaččat dahket. Profešunealla viisodat lea dihto kontekstii  čadnon, dihto dáhpáhusaide, olbmuide ja eavttuide. Oahpaheaddjit geat servet akšuvdnadutkamii, fuobmájit ahte das čuovvu nuppástuhttin mii njuolgga čuohcá ja buorida sin eavttuid. Dákkár váikkuhusat dagahit, ahte sii ieža, ja earát maid oaidnigohtet oahpaheaddjirolla ođđa čalmmiiguin. Sii eai leat dušše dakkárat, geat doaimmahit (implemen</p>
<p>terejit) dan maid eiseválddit mearridit, muhto sii dovddastuvvojit ekspeartan sin vásáhusaid vuođul iežaset doaibmanarenas. Skuvlaođasmahttimat ja nuppástuhttimat mearriduvvojit politihkalaš dásiin, ja skuvlaeiseválddit bidjet oahpaheddjiid čađahit dáid nuppástusaid skuvlla árgabeaivvis. Akšuvdnadutkama dovdomearka lea, ahte oahpaheaddjit ieža álggahit nuppástuhttimiid, sin iežaset ideaid vuođul. Sii leat álggaheaddjit (<em type="italic">inititators</em>) oahpuid ja oahppamiid ođasmahttimis eaige dušše čađa<em type="italic">implementators</em>), geat ollašuhttet earáid ideaid. (Feldman &amp; Atkin 1995: 127−132.) headdjit (</p>
<p>Akšuvdnaduktanmálle prinsihpat addet ráma skuvlla ovddidanbarggu hábmemii. Ja juohke prošeakta ferte oažžut iežas hámi, ovttas ráđđádallamiid bokte heivehuvvot ja muddejuvvot dárbbuid ja návccaid mielde. Henning Johansson sirre akšuvdnadutkama oassebargguide. Son čájeha, mo proseassa lea dego spirála, masa gullá plánet, doaimmahit, geahččaladdat, čállit, reflekteret ja ođasmahttit praksisiid ja ohpit fas doaimmahit, geahččaladdat,  čállit, reflekteret ja ođasmahttit. Bargu joatkašuvvá dego riekkis. Dás oaidná bargovuogi dieđalaš beali, nugo áigumuša čielggadit, válljet teoriijaid ja doahpagiid, áicat, čiekŋut eanet daidda, analyseret dieđuid, oažžut árvvoštallamiid ja iskat doallevašvuođa, revideret ja fas válljet doahpagiid/reaidduid jna.</p>
<p>Reflekteren lea guovddáš doaibma dán dutkanvuogis. Rönnerman  (2004: 21) juohká dan golmma dássái, namalassii 1) praktihkalaš reflekšuvdnan, mas čállá mii praksisis galgá rievdaduvvot nuppi hávvái, 2) digaštallan reflekšuvdnan, mas boahtá ovdan mii digaštallo kollegaiguin ja 3) teorehtalaš reflekšuvdnan, mii čatnašuvvá dutkamii, girjjálašvuhtii, teoriijaide jna.</p>
<p>Dákkár akšuvdnadutkamis sáhttá leat friddjavuođalihkadusa áigumuš, ovddidit dan maid pedagoga ja radikála friddjavuođa dáistaleaddji Paulo Freire (1980) čuoččuhii, ahte jus vealahuvvon álbmogat áigot váldit ruovttoluotta iešstivrejumi ja iešluohttámuša, de fertejit dieđu lasiheami bokte mobiliseret dan iežaset álbmogiid. Freire mielas diehtu boktá politihkalaš akšuvnna. Akšuvdnadutkama bokte lea vejolaš buvttadit dieđu das, mo sámi skuvla, man vuođđu lea sámi kultuvra ja árbevierru, sáhttá seailluhit, nannet ja ovddidit mánáid sámi identitehta ja oahppanmovtta. (Freire 1980.)</p>
<p><em type="bold">Dutkanvuogi heiveheapmi </em></p>
<p>Nugo boahtá ovdan, de akšuvdnadutkanvuohki gáibida, ahte dat heivehuvvo dan kontekstii gos galgá čađahuvvot. Dutkanbargu fertii heivehuvvot Johkamohki ja Jiellevári skuvlabirrasiidda, mii gáibidii álggos plánedettiin juo lagas ovttasbarggu dutkiid, rektoriid (báikkálaš skuvlajođiheddjiid) ja skuvlabirrasa gaskka. <em type="italic">Skuvla</em>-doahpaga geavahan dán dutkamušas nu, ahte dasa gullet sihke vuođđoskuvla, ovdaskuvla ja astoáiggefálaldat.  </p>
<p>Akšuvdnadutkama idea válde ovdan dán guovtti sámeskuvlla jođiheaddjit 2003. Dalle čoahkkanii jođihanjoavku (rektorat ja dutki guovttos) vuosttaš gearddi  čielggadit skuvllaid dárbbu ja áigumuša. Ruhtaohcamuš sáddejuvvui Intereg Sápmi – EU ruhtagáldui, vuos ovdaprošeavtta várás ja dasto ollis prošeavtta čađaheame várás. Ovdaprošeaktaáigodagas, čavčča 2004, lágideimmet deaivvadeami buot oahpaheddjiiguin, mas sii besse buktit ovdan jurdagiid ovddidanbarggu birra skuvllain. Rektorat ledje dan ovdal lágidan buohkaide girjji sámi bajásgeassima birra (Balto 1997), maid buohkat galge lohkat. Sii ledje mearridan bidjat dan vuođđun skuvllaid geahččaladdamiidda ja viidáset dutkamuššii. Ságastallamiid vuođul gárggiidii akšuvdnadutkama oktasaš áigumuš dán muddui:</p>
<p>Čuvgehit ja ovddidit dieđu dan birra mo sámeskuvla, mii vuođđuduvvá sámi kultuvrii, seailluha, nanne ja ovddida sámi identitehta ja oahppanmovtta.</p>
<p>Dán álgoulbmila vuođul ráhkadeimmet akšuvdnadutkanprošeavtta plána ja bušeahta. Ruhtadeapmi juolluduvvui guovtti jahkái, 2005−2007 Norgga ja Ruoŧa Sámedikkis ja EU Interreg Sápmi-prográmmas. Jođihanjovkui gulai maid hálddašit ja gozihit ruhtageavahemiid ja raporteret ruhtajuolludeddjiide. Olggobeali ruhtadeapmi lea leamašan eaktun čađahit prošeavtta:<em type="italic"> </em></p>
<p type="listitem">•  beassat  čohkket iešguđet guovllu oassálastiid oahppočoagganemiide, oahppaladdamiidda ja čoahkkimiidda (Guovdageainnu, Johkamohki, Jiellevári ja Luleju),</p>
<p type="listitem">•  bálkáhit dutkiid (50%), sadjásaččaid oahpaheddjiide, logaldalliid, bagadalliid,</p>
<p type="listitem">•  ruhtadit sihke fága-, ovdanbuktin- ja gaskkustanmátkkiid ja</p>
<p type="listitem">•  ruhtadit dokumentašuvdnavugiid, filmma ja prentemiid.</p>
<p>Ovdaprošeaktadeaivvadeamis bukte oahpaheaddjit ovdan, maid sii háliidivčče bargat ja mo sii háliidivčče ođasmahttit praksisiid skuvllain. Das bohte ovdan oahpaheddjiid duogážat, mat bidjet eavttuid ja váikkuhit sin oassálastimii. Vaikko buohkat ledje sámit, de sis lei iešguđetlágan duogáš sihke sámi bajásšaddama ja maiddái oahpuid hárrái. Skuvlajođiheaddjit ledje geatnegahttán buot oahpaheddjiid searvat akšuvdnadutkanprošektii. Doahpaga  <em type="italic">oahpaheaddji</em> geavahan dán barggus sin birra, geat oahpahit, dikšot ja bajásgesset mánáid dán guovtti sámeskuvllas. Sii eai leat dušše oahppan oahpaheaddjit, muhto mánnádivššárat, astoáiggepedagogat, veahkeoahpaheaddjit, sadjásaš oahpaheaddjit ja rektorat, go rektoriin lei oassebargun oahpahit.  </p>
<p>Oktiibuot 22 oahpaheaddji oassálaste akšuvdnadutkama čađaheapmái gitta lohppii. Viđas sis ledje oahppan mánnádivššára, 13:s ledje oahppan oahpaheaddjit ja njealljásis váillui formála vuođđooahppu. Eanetlogus (16) lei sámegiella vuosttaš giellan, ja guđas ledje oahppan dahje oahpahallamin sámegiela nubbin giellan. Sidjiide ii fállojuvvo giellaoahppu eaige leat makkárge doarjagat ja ortnegat, mat sihkkarastet ahte sii besset oahppat. Vuosttaš gielagiid gaskkas ledje 12:s lohkan sámegiela uhcimusat jahkebeali universitehtas. Eatnašat sis leat lohkan sámegiela Upmi universitehtas, muhto sámegiel fálaldat ii lean heivehuvvon oahpaheddjiide, go das váillui didaktihkkaoassi. Nu báhcet oahpaheaddjit iehčanassii hárjehallat sámegiela oahpahit ja gávnnahit, mo sámegiel oahpahusain buoremusat sáhttá lihkostuvvat. Eanaš oahpaheaddjit leat davvisámegielagat ja muhtumat hálddašit sihke julev- ja davvisámegiela. Moattis sis leat máttasámegielagat. Sámegiela lohkan ja oahppan lea oahpaheddjiid iežaset ekonomalaš ovddasvástádus. Dát gielladilli mielddisbuktá, ahte oahpaheaddjit eai leat hárjánan čállit fágalaš bargguid, nugo artihkkaliid dahje prošeaktabargguid sámegillii. Dan geažil akšuvdnadutkama čoagganangiella lei eanaš ruoŧagiella.</p>
<p>oahpaheddjiid duogáš nugo ahki- ja bajánšaddanguovlu ja biras váikkuha dasa, man ollu sis lea sámi árbevirolaš diehtu ja máhtu. Sin gaskkas ledje ahkeerohusat, okta gearggai mannat ealáhahkii prošeaktaáigodagas ja okta lei aiddo geargan oahpaheaddjioahpuin Luleju universitehtas. Boarráseamosis lei nana árbevirolaš diehtu ja máhtu ja sus, gii lei nuoramusaid searvvis ja bajásšaddan sieiva ruoŧŧelaš guovllus, lei unnit diehtu sámi árbevieruid birra. oahpaheddjiid gaskkas ledje gávccis ovdal bargan ovddidanbargguiguin. Sámekulturfága ledje logis eaktodáhtolaččat lohkan universitehtas oahpaheaddjioahpu maŋŋá.</p>
<p><em type="bold">Čađaheapmi </em></p>
<p>Dieđalaš barggu dovdomearka lea systemáhtalaš ja dárkilis čađaheapmi. Ovdalgo ná sáhttá bargagoahtit, de ferte leat kárten eavttuid ja vejolaš reaidduid áigumušaid ollašuhttimii. Ovddit oasis muitalin, ahte oahpaheaddjit eai lean ožžon oahpu iežaset kultuvrra, servodaga ja servodateallima birra Ruoŧa skuvllaid váccedettiin. Dát váilevaš skuvlejupmi iežaset sámi duogáža birra ja mo dáinna duogážiin sáhttá ávkkástallat sámeskuvllas, šattai stuorra hástalussan ovddidanbargui. Mo fidnet oahpaheddjiid guorahallagoahtit ja vihkkedallat kritihkalaččat iežaset praksisa? Mo oažžut oahpaheddjiid jáhkkit, ahte sii máhttet dutkagoahtit iežaset praksisa? Ja mo oažžut sin luohttit dasa, ahte sin sámi kultuvrralaš diehtu ja máhttu ii dušše heive, muhto ovddida sámeskuvlla? Jođihanjoavku válljii čoavdit hástalusa oahpu bokte. Dutki guovttos hábmiiga ja ovddasvástideigga máhtolašvuođa huksenprográmma golmma oasis;  1) kulturáddejumis, 2) dekoloniseren dieđus ja 3) akšuvdnadutkamis ja  -oahppamis. Lei diehttelas ahte oahpaheddjiin gáibiduvvui diehtu ja dáhttu go galge dihtomielalaččabut hálddašit kulturáddejumiid, iežaset kultuvrralaš dovnnjiid ja koloniserema váikkuhusaid. Kultuvrra máhcaheapmi skuvlii lea ođđa luottaid ráhkadeapmi, mii gáibida oahpaheddjiin duostilvuođa ja nanusvuođa. Dákkár olmmošlaš nanosmahttin fertii maid leat oassin oahppoproseassa lágideamis. Ohppui válljiime girjjálašvuođa (gč. čuvvosa nr. 7 ) dáid fáttáid mielde maid buot oahpaheaddjit galge lohkat ja sii, geat háliidedje, sáhtte dokumenteret eksamena bokte. Fáddán eai lean dušše teoriijat ja girjjálašvuohta, muhto oahpaheddjiid vásáhusat, guosselogaldalliid  čiekŋudeamit, bagadeamit, joavkobarggut ja searveoahppan, proseassa jođiheamit ja oahpaheddjiid prošeaktabarggut. Buot dát leat addán sisdoalu ja ivnni deaivvademiide.</p>
<p>Dutki guovttos ovddasvástideigga oahppu plánemis ja čađaheamis, ja báikkálaš jođiheaddjit dohkkehedje plánaid, rámmaid ja oahpu čađaheapmái. Sii maid geatnegahtte buot oahpaheddjiid čuovvut oahpu. Oahppu geatnegahttii oahpaheddjiid juogo okto dahje ovttas nuppiiguin hutkat prošeaktadoaimma, man ulbmilin lei ovddidit sámi perspektiivva skuvladoaimmas. Barggut čatnasedje akšuvdnadutkama ulbmilii nannet ja ovddidit sámi jurddašeami ja praksisaid ja dasto nannet ja nanosmahttit mánáid sámi gullevašvuođa. Lágideimme vihtta čoagganeami oktan loahppaárvvoštallankonferánssain.  Čoagganemiid bijaimet vahkuloahpaide, nugo skuvllaide buoremusat heivii. Dalle eai dárbbašan buohkat leat eret oktanaga, muhto lihkká dárbbašedje oahpaheddjiide sadjásaččaid, oasi bearjadagaide ja fas dalle go válde friddja daid diimmuid ovddas maid ledje geavahan oahpu gazzamii. Prošeakta ruhtadii sadjásaččaid, muhto báikkálaš jođiheddjiide lei váttis gávdnat sámegielat sadjásaččaid.</p>
<p>Oahpaheaddjit dokumenterejedje skuvlla ovddidanbargguid čálalaččat ja njálmmálaččat. 13:s sis válljejedje eksamena čađahit ja sii ožžo ECTS (<em type="italic">European Credit Transfer System</em>) oahppočuoggáid. Dáid bohtosiid ovdanbukte loahppakonferánssas gos maiddái sii, geat eai lean čállán, besse njálmmálaččat ovdanbuktit bohtosiiddiset. Loahppakonferánsa ovddidanbarggu almmuheapmi ja seammás maid eksámen daidda, geat dan ledje válljen. Konferánsii ledje bovdejuvvon maid váhnemat, politihkkárat, skuvlaeiseválddit ja journalisttat gullat ja buktit oaiviliid dutkanbarggu birra.  </p>
<p>Oassálasti akšuvdnadutkanmetoda ovdamunni lea dán oktavuođas dat, ahte dutkit ja oahpaheaddjit ovttas juogadit doahpagiid, mat veahkehit válddahallat,  čilget ja áddet dan, mii dáhpáhuvvá barggu čađaheamis. Etnográfalaš lahkonanvuohki, oassálasti áican, ságastallamat ja čiekŋalet gažadeamit, fealtanotáhtat, beaivegirjjit, loggagirjjit, analysat, veahkehit diehtomateriála  čoaggit ja čohkket. Mearrideimmet ahte oahpaheaddjit čilgejit loggai prošeaktabarggu, namalassii maid sii barget ja mo sii vuođuštit dán barggu.</p>
<p>Akšuvdnadutkamis lea dehálaš, ahte oahpaheaddjit ožžot veahki analyseret ja reflekteret iežaset praksisiid barggu áigge. Dán vuođul lágiduvvui viiddes bagadallandoaibma, mii gáibidii, ahte dutki guovttos leigga olámuttos sihke gallestallamiid, telefovnna ja čoahkkinastimiid bokte. Bagadallan gulai praksisdoibmii, oahpaheddjiid prošeavttaid čađaheapmái, geahččaladdamii ja maiddái sin čállinbargui. Moai bagadalaime sihke ovttaskas oahpaheddjiid, oahpaheaddji bargojoavkkuid ja skuvladoaimma. Báikkálaš jođiheaddjit leat bagadallan kollegaid.</p>
<p>oahpaheddjiid barggu dokumenteriimet filbmemiin, go ii lean vejolaš čuovvut bargoproseassaid jeavddalaččat. Dát mielddisbuvttii, ahte filbmabargu fertii čađahuvvot oanehis áiggis. Jođihanjoavku ráhkadii roava plána, man filbmejeaddji ja mun galggaime čađahit. Filbmema bijaimet loahppakonferánssa oktavuhtii, go dalle ledje oahpaheaddjit gárven bargguideaset. Ieš govven oassi válddii guokte vahku ja skuvllat heivehedje doaimmaid maid sáhtiime čuovvut. Muhto buohkanassii geavaheimme golbma mánu ráhkkanit, lobiid jearrat, plánet, čađahit ja redigeret filmma loahpalaš DVD-hápmái. Filbma lea guovtti oasis. Vuosttas oassi čájeha Jiellevári ja Johkamohki sámeskuvlla ovdaskuvla- ja mánáidskuvlamánáid iešguđege oahppanbirrasis. Oahpaheaddjit čilgejit, makkár ođasmahtti praksisaid lea hutkan, maid ja mo sii leat bargan ja sii vuođuštit pedagogalaččat. Nubbi oassi lea filbmejuvvon dutkanprošeavtta loahppakonferánssas. Das oaidnit oahpaheddjiid bidjamin bargguideaset ovdan ja politihkkára ja váhnenma, geat kommentereba dutkanprošeavtta mearkkašumi. Filbma ii almmolaš. Dainna sáhttet čájehit prošeavtta bohtosiid dušše dat oahpaheaddjit, geat serve prošektii.</p>
<p>Oahppu, bagadeapmi ja dokumenterenvuogit nugo loggačállin, govven, ovdanbuktimat ja filbmen, leat leamašan dán bargui válddahatmuorran, mat addet vuođu dutkama rapporteremii.</p>
<p>Akšuvdnadutkan iešvuohta vuolgá universitehta dahjege allaskuvlla dutki ja skuvlla oahpaheaddji ovttasbarggus (<em type="italic">partnership</em>) ja eaktuda, ahte ovttasbarggu geatnegasvuođat ja vuoigatvuođat leat čielggaduvvon. Ovttasbargomálle dovddasta goappáge birrasa čehppodaga. Oahpaheaddjis lea su bargodieđu gáldu ja viisodat ja dutkamis fas dat, ahte buktá sosiála, persovnnalaš ja virggálaš nuppástumiid ja nuppástumiid, mat sáhttet váikkuhit skuvlla stivremii. Vuohki cuvke dan dábálaš dutkigova, mii vuhttui maid dán guovtti skuvllas, ahte dutki lea olggobeale ekspearta, gii boahtá skuvlii muitalit, mo áššiid galgá čoavdit ja mat leat rivttes čovdosat. Dán oktavuođas lea sáhka eanet das, ahte skuvllat buktet ovdan jearaldagaid ja ožžot dutkis láidesteami, nu ahte sáhttet gávdnat buoret vástádusaid go okto<em type="bold">.  </em>Bargojuohku jođihanjoavkku, dutki, báikkálaš jođi<em type="bold"> </em>heddjiid ja oahpaheddjiid gaskkas lei dehálaš reaidu akšuvdnaduktama lihkostuvvamii.</p>
<p>Jođihanjoavkku (dutki guovttos ja báikkálaš jođiheaddjit) ovddasvástádussan lei háhkat ruhtajuolludemiid, gozihit daid geavaheami ja čuovvut ja čuovvolahttit plánejuvvon doaimmaid.</p>
<p>Dutki guovttos leigga olles dutkanprošeavtta fágalaš ovddasvástideaddjit ja bagadeaddjit (<em type="italic">fascilitators</em>) ja ovddasvástideigga oahpuin ja eksámeniin, raporteriiga Interregii, fuolaheigga ahte čálalaš barggut gárvejuvvojit áiggil, huksiiga fierpmádagaid, hágaiga eará fágačehpiid ja čuovuiga akšuvdnaoahppama proseassa. </p>
<p>Báikkálaš jođiheaddjit (rektorat) jođihedje proseassa iežaset skuvllas, dolle jámma  čoahkkimiid oahpaheddjiiguin, fuolahedje ahte oahpaheaddjit dokumenterejit proseassa logga ja govaid bokte, dolle oktavuođa váhnemiiguin ja lagasservodagain, ovdanbukte akšuvdnadutkan barggu ja bohtosiid almmolaččat, ja dolle oktavuođa dutkiiguin.</p>
<p>Oahpaheaddjit galge čilget ulbmiliid ja vuoruhemiid, analyseret ja reflekteret iežaset barggu ovdáneami, čállit loggaid, searvat bargojoavkkuide, searvat akšuvdnaoahppamii ja dutkamii ja ovdanbuktit iežaset ovddidanbargguid earáide.</p>
<p>Viiddes ovttasbarggu ja bargojuogadeami hábmen (gč.  čuvvosa 1) lei dárbbašlaš vai rektorat dihte, ahte sii ovddasvástádussan lei báikkálaš skuvla ja oktavuohta ruovttuiguin. Moai Gunilla Johanssoniin fuolaheimme dutkama, alitoahpu ja bagadeami oasi.</p>
<p><em type="bold">3  Dekoloniseren lea ođđasit oahppan </em></p>
<p>Mainna lágiin dekoloniseren sáhttá veahkehit oahpaheddjiid váldit atnui sámi kultuvrralaš dieđu ja máhtu skuvllas, lea mu dutkamuša guovddáš gažaldat. Vuosttažettiin almmatge ferte iskat, mo koloniseren váikkuha ja báidná olbmo jurddašeami ja makkár hástalusaid dát mielddisbuktá sámi- ja eará álgoálbmogiidda. Dasto guorahalan mo dekoloniseren čilgejuvvo ja mo dát gáibida ođđasit-oahppama. Ja nugo ovdalis lean čilgen, de lágideimmet sierra <span type="quote">“ođđasit oahppan”</span> oahppofálaldaga, mas ledje golbma fáttá, ja okta dain fáttáin lei dekoloniseren.</p>
<p>Dekoloniseren doaba lea apmaseabbo ja hárvvibut geavahuvvon doaba go koloniseren. Koloniseren áddejuvvo dávjá álgoálbmotguovlluid ja eatnamiid rivvemin, militeara rusttegiid ja ásahusaid huksemin ja sin guovlluid luonddu riggodagaid eksploateremin. Dán dutkamušas deattuhuvvo, mo koloniseren fátmmasta viidábut go materiálaš ja ekonomalaš birgenvuođu rivven. Koloniseren lea maid olbmuid jurdagiid <span type="quote">“suoládeapmi”</span> nugo dovddus sámi artista Mari Boine lávlu. Rauna Kuokkanen čilge dekoloniserema dáinna lágiin:</p>
<p>”Dekoloniseren oaivvilda guhkes áiggi proseassa mii sisttisdoallá institutionála, kultuvrralaš, gielalaš ja psykologalaš kolonialaš- válddi nuoladeami” (Kuokkanen 2005 b).</p>
<p>Miehtá máilmmi leat álgoálbmogat álgán dekoloniseret iežaset. Sii rabbet dieđu dan birra, mii sidjiide lea dáhpáhuvvan go sin kultuvrra leat vealahuvvon, ja go sii leat dohkkehišgoahtán váldoálbmoga čalmmiiguin geahččat iežaset. Koloniserejuvvon jurdda jáhkiha álgoálbmogiid gáddit, ahte sin kultuvra ja giella ii leat seamma árvosaš go váldoálbmogiid giella ja kultuvra. Dekoloniseren lea cuvket ja bissehit koloniserema váikkuhusaid ja váldit ruoktot dan mii lea rieviduvvon, hukset jáhku dasa ahte dan lea vejolaš dahkat. Oassi kritihkalaš pedagogihkas lea dekoloniseret nu, ahte oahpásmuvvat iežamet historjái, ođđasit guorahallat dáhpáhusaid ja váldit ruovttoluotta vássán áiggi iežamet muitalusaid vuođul. Dekoloniseremii gullá maid vihtanuššat vuoigatmeahttun meannudemiid birra.</p>
<p>Kuokkanen  čállá, ahte koloniseren lea bárisin vuoimmis. Álgoálbmogat leat ožžon <span type="quote">“vilges”</span> linssaid, maid čađa oidnet iežaset, namalassii oarjemáilmmi árvvuiguin, jurddašanvugiiguin ja máilmmigovaiguin. (Kuokkanen 2000: 412.) Dieid linssaid ii leat álki bidjat eret, ferte álgit oadjut iežas dovdduide ja hárjánišgoahtit geavahit iežas álbmoga dieđu, jurdagiid, máhtu ja vuoiŋŋalašvuođa ii dušše priváhta eallimis, muhto maiddái ámmátlaš dásis.</p>
<p>Vealahuvvan álbmogat miehtá máilmmi juogadit intellektuála ja vuoiŋŋalaš oktonasvuođa, mas čuovvu váilevaš iešluohttámuš, árgivuohta bargat juoidá iežaset diliin ja jáhku dasa ahte gillámuš ja bávččas maid koloniseren buktá, lea muhtinláhkai ánssášuvvon. Dán láhkai čilge EricaIrene Daes, gii lea leamašan ON:a álgoálbmot bargojoavkku (WGIP) jođiheaddji Ovttastuvvan Našuvnnain ja lea álgoálbmotsuorggi áššedovdi. Danin álgetge koloniserema oaffarat iežaset sivahallat daid bákčasiid dihte, maid muhtun oktavuođain leat gillán ja ain gillájit. Daes mielas dálkkasin dasa lea johtit ja hukset oktavuođaid ja fuolkevuođaid rájáid rastá álbmogiiguin, geat leat seammá dilis. Nie besset juogadit sullasaš vásáhusaid ja dovdduid ja dovdáhit, ahte dákkár dovddut ja jáhkut eai leat dušše eaŋkilolbmuin, muhto eanaš olbmuin máilmmis. Go sii besset gullat, ahte dát leat systemáhtalaččat dáhpáhuvvan miehtá máilmmi, de fuobmájit ahte koloniserejeaddjit gielistedje. (Daes 2000: 7.)</p>
<p>Maorit leat okta dain álgoálbmogiin, geat čađahit dekoloniserema. Graham Smith čállá, mo dát bargu álggii jaskes revolušuvnna bokte 1980-logus, go maorit álge ođđa láhkai jurddašit ja meannudit iežaset áššiid. Sii eai šat vuordán earáid ovddidit ja čoavdit sin áššiid, muhto válde ieža dain ovddasvástádusa. Sii eai váidalan ovddeš politihka, muhto álge ieža leat aktiivvat politihkas. Sin motivašuvdna šattai positiivan. Muhto leat maid maorit geain lea iešillasteapmi (<em type="italic">self abuse</em>), mii vuolgá das, go ráđđejeaddji álbmoga jurddašeapmi sirdašuvvá vealahuvvon álbmogii almmá ahte sii vávjet dan. Dalle geavvá nu ahte dat álbmot, gii vealahuvvo, álgá ieš iežas duolbmat, čilge Smith. (Smith 2003: 2.) </p>
<p>Vaikko Ánde Somby ii geavat dekoloniseren doahpaga, de son čilge maid, man dehálaš lea ođđasit oahppan. Son čállá, ahte sámi nuorat, geat eai leat oahppan dovdat iežaset kultuvrra leat rašis dilis sápmelašvuođaset dáfus. Go sámi nuorat alit oahpuin vudjot dutkanmáilbmái, de sáhttá dutkan báidnit sin nu, ahte geahččagohtet iežaset servodaga aivve fal dutki čalmmiiguin. Somby muittuha, maid Georg Manuel, WCIP (<em type="italic">World Council of Indigenous Peoples</em>) vuođđudeaddji logai, ahte formála oahpu maŋŋá berrejit álgoálbmot nuorat ođđasit oahpahuvvot sin iežaset kultuvrii. Son oaivvildii ahte nuorra olbmot oaidnigohtet iežaset servodagaid juristačalbmeglásaiguin ja juristakategoriaiguin almmá kritihka haga. Somby čuoččuha ahte diekkár alla oahppan sámit, geain ii leat sámi kultuvrralaš diehtu ja máhttu ja geaidda lea stuorra luohttámuš sámi servodagas, sáhttet šaddat stuorámus dáruiduhttin. (Somby 1999.) </p>
<p>Dan seammá oaivvilda maiddái Ester Ilutsik, Alaskas yup’ik oahpaheaddji. Son lea leamašan mielde skuvlla ovddideami dutkanprošeavttas, maid Jerry Lipka jođihii Alaskas. Dán prošeavttas integrerejuvvui álgoálbmogiid báikkálaš diehtu ja máhtolašvuohta kulturvuođđun skuvlii. Ilutsik lea seammá dilis go ollugat sámi oahpaheddjiin leat vázzán <span type="quote">“vilges”</span> skuvllaid, mat amasmuhtte sin iežaset duogážii ja sin álbmot duogážii. Go álggii bargat ráđđeaddin iežas guovllus, de fertii ođđaláhkái oahppat jurddašit:</p>
<p>Ollugat mis eahpidit iežamet oahpuid, dasgo gullosta ahte sámeskuvllain ii leat kvalitehta ja ahte gánniha bidjat mánáid dáža skuvlii. Leago midjiide báhcán dat jáhkku, ahte sámit leat čuorbbibut, láikkibut, primitiivvabut ja jallabut go álbmogat mat birastahttet min? Jáhkkitgo ahte mii sámit eat máhte fuolahit iežamet áššiid, hukset iežamet ásahusaid, lágidit iežamet oahpuid eatge dieđe maid min mánát galget oahppat? Jáhkkitgo ahte sámit dohkkejit fuolahit ja hálddašit iežaset guovlluid, eatnamiid ja luondduriggodagaid? Jus eat sáhte jáhkkit alcceseamet, mo mii dan árvvoštallat ja mo reflekteret dan birra? Guorahallatgo gos diekkár jáhkut bohtet? Geat sirdet dán heajos iešluohttámuša ođđa sámi buolvvaide? Nagodatgo mii guorrat daid báidninvugiid váldorávnnjioahpuin, mediain ja servodagain, mat dahket ahte sámit futnot iežaset sámi birrasiid, ásahusaid ja seammás maid iežaset? Dákkár jearaldagaid lea dárbu jearrat ja geahččalit vástidit daidda go áigu čađahit dekoloniserenproseassaid.</p>
<p>Diehtit man dehálaš lea, ahte olbmos ja olmmošjoavkkuin lea nana iešluohttámuš, iešárvu ja iešdohkkeheapmi, jus áigu lihkostuvvat birgenlágiin ja oppalohkái servodaga ovddidemiin. Dárbbašuvvo jáhkku alccesis, ahte son máhttá, duostá, lea seamma buorre go earát ja lea lohpi muhtimin maid meaddit almmá ahte dat gomiha eallima. Buot dát lea vealtameahttun eallinbirgejumis. Olmmoš dárbbaša buori, dearvvašlaš ja dássedeattolaš iešáddejumi. Dát guoská maiddái dán dutkanprošeavtta oahpaheddjiide, sii oassin fertejit dáistalit iežaset kultuvrra ovddideapmin guovlluin, gos sámit leat unnitlogus nugo Jiellavári, Johkamohki ja Luleju guovlluin lea dilli. Sámiin gáibiduvvo duostilvuohta, nana iešdovdu, diehtu ja ákkastallančehppodat, jus galgá birget juohkebeaivválaš hástalusaiguin. oahpaheddjiid eahpesihkkarvuohta lea dábálaš das go galget váldit atnui iežaset</p>
<p>kultuvrra, leš dal dat sámi, kvena dahje eará unnitlohkui gulli kultuvra. Dán duođaštit Hirvonen (2003), Henning Johansson ja Elisabeth Jernstrøm (1987) ja Aikio (2004) iežaset dutkamušain.</p>
<p>Dekoloniserenproseassa gáibida nana doarjaga ja láidehusa, dasgo juohkehaččas lea iežas eallinhistorjá mainna bargat, dasto lea oktasaš historjá ja historjját maid earáiguin juogadit. Dáin oahpaheddjiin lei vel lassi hástalus; sii galget guorahallat, mo otná skuvlla lea koloniserema váikkuhusaid vuollásaš. Buot dát leat gáibidahkes oassebarggut, maid ii lean vejolaš čađahit almmá, ahte oahpaheaddjit ožžo teorehtalaš ja praktihkalaš oahppu ja bagadeami. Stuorra hástalussan lei, mo oahpu koloniserema ja dekoloniserema birra galggai čuovvolit, nu ahte dát oahppu lokte oahpaheddjiid dihtomielalašvuođa ja iešluohttámuša sámeskuvllaid ođasmahttin- ja dekoloniserendoibmii. Dán praktihkalaš ja teorehtalaš bargui geavaheimmet dálkkodanrieggá (gč. maŋŋelis kap. 7).</p>
<p><em type="bold">4  Sámeskuvlla sajádat  </em></p>
<p>Ovdalgo sáhttá hábmegoahtit akšuvdnadutkama čađahanplána, de ferte dovdat sámeskuvllaid dili. Skuvla speadjalastá servodaga ja skuvlii váikkuha sámi servodaga dilli. Maŋimuš moaddelogi jagis leat vásihan stuorámus nuppástusaid sámi oahppohistorjjás, nuppástusaid mat váikkuhit sápmelašvuođa seailluheapmái ja ovddideapmái. Sihke Norggas, Ruoŧas ja Suomas leat sámi lágat ja dáidda guoski giellanjuolggadusat, mat galget sihkkarastit sámi álbmoga rivttiid. Sámedikkit leat buktán sámepolitihkka oidnosii riikkaid dássái áibba earaláhkai go ovdal. Sámi allaskuvla lea fas sámi álbmoga alitoahpu ja dutkama ásahus, mii lea fargga guoktelogi jagi fállan sámi oahpaheaddji oahpu. Maid dát oahppu lea mearkkašan sámi skuvlii, ii leat dokumenterejuvvon, muhto sáhttit govahallat ahte oahpaheaddji oahpus, mii lea sámegillii ja mas leat sámi fáttát, lea leamašan stuorra ávkin sámi servodahkii. Sámit leat oidnogoahtán internationála dásis, sii leat viššalit searvan álgoálbmot lihkadussii ON-vuogádagas. Dát namuhaston nuppástusat leat dušše muhtumat dain, mat diehttelassii váikkuhit sámi skuvlii. Váikkuhusat eai leat guorahallojuvvon, iige daid birra leat čohkkejuvvon systemáhtalaš diehtu.</p>
<p><em type="bold">Johkamohki ja Jiellevári sámeskuvllat  </em></p>
<p>Johkamohkis ja Jielleváris sámit leat unnitlogus. Dan dovdet maid dán guovtti skuvllas, ja oahpaheaddjit muitalit ahte ii leat álki leat sápmelaš, jus áigu ovddidit sámi beroštumiid iige sis ii leat nu ollu dahkamuš ruoŧŧelaš kollegaiguin. Dábálaččat olbmot eai dieđe nu ollu sámiid birra, danne leage várra oahpaheddjiin stuorra indu oahpahit mánáide, mo galget birget ruoŧa birrasiin nu ahte lihkká sáhttet doalahit iežaset sápmelašvuođa. Daid skuvllain, mat leat guovlluin gos sámit leat unnitlogus, leat eará eavttut ovddidit sápmelašvuođa go daid skuvllain Sámis gos sámit leat eanetlogus. Dan gullá ovdamearkka dihte giellageavaheamis. Guovdageainnus leat sámegielagat eanetlogus ja sámegiella gullo juohke sajis. Dat ahte hállet sámegiela skuvllain ii leat nu imaš, muhto dat ahte mánát stohket sámegillii ja ahte geavahit sámegiela almmolaččat buvddain, báŋkkus, suohkanviesus, doavtterkantuvrras, suohkanstivrra čoahkkimiin ja spábbačiekčamiinge, ii leat nu dábálaš. Eanaš sámit goittot orrot báikkiin, gos sámegiela hárve gullá márkanis ja čoahkkebáikkiin, nu lea Jielleváris ja Johkamohkis. Sámegiela geavahit sámeskuvllain ja dieđusge ruovttuin, boazodoallobirrasiin ja dalle go leat sámi márkanat, falástallangilvvut ja eará sámi deaivvadeamit. Vaikko sámit leatge unnitlogus, de vuhtto ollugiin nana sámi iešdovdu ja čeavláivuohta iežaset sámi duogáža dihte. Ja soaitá leat nu, ahte go šaddet bealuštit ja dáistalit sámi beroštumiid ovddas, de huksejit nannoseabbo dihtomielalašvuođa das, ahte sii ieža fertejit váldit vára ja doalahit sámi kultuvrra ja giela. <em type="bold"> </em></p>
<p>Ákšuvdnadutkama álggus skuvllaid rektorat bovdejuvvojedje buktit sierra čilgehusa sin skuvlla dili birra. Dáid dokumeanttaid bijaimet dutkanprošeavtta ohcamuša čuovusin (Aksjonsforsknings-prosjektet, 25.11.04 Sametinget i Norge/Sverige / Interreg Sápmi). Johkamohki sámeskuvlla čállá, ahte sii oččodit nannoseabbo sámi sisdoalu ja profiilla skuvlla ja astoáiggi fálaldahkii. oahpaheddjiide geat barget skuvllas, lea bargonoađđin ja heahtin dat, go sámeskuvla sisdoallu stivrejuvvo nationála kursaplánain ja go soames váhnen maid atná kommunála skuvlla mihttomeriid deháleabbon go sámeskuvlla áigumušaid. Dát buktá oahpaheddjiide eahpesihkkarvuođa earenomážit skuvllas, go eai leat almmolaš čilgehusat das, mii sámi árbevierru ja sámi sisdoallu lea. Johkamohki sámeskuvllas lea vuođđoskuvla, ovdaskuvla ja astoaáiggefálaldat. Skuvllas ledje 2005:s sullii 70 máná. Buot dát leat sámi mánát, muhtumiin nubbi vánhen lea ruoŧŧelaš. Ovdaskuvllas, <span type="quote">“Giellas”</span> ledje 5 virggi ja skuvllabealde maid ledje 5 ollesvirggi. Lassin ledje diibmooahpaheaddjit.</p>
<p>Jiellevári skuvla válddahallá sámi bajásgeassima ulbmilaš dássin dan, ahte sihke oahpahuvvo ja beassá oahppat iežas kultuvrra vuođul. Sii deattuhit, ahte oahppama vuolgga lea sámi pedagogihkkii čadnon. Jiellevári sámeskuvllas lea maid vuođđoskuvla, ovdaskuvla, <span type="quote">“Skierri”</span> ja astoáiggefáladat. Sihke Skierris ja skuvllas leat muhtun oahpaheaddjit hárjánan bargat ovddidanbargguid buoridan dihte sámi oahpahusa ollislaš perspektiivvas. Dan leat earret eará čađahan ja dokumenteren EU-prošeaktan jagi 2000 (<em type="italic">Samisk utbildning mot ett helhetsperspektiv</em>). Jiellevári skuvllas ledje 2005 sullii 70 máná . Buohkat leat sámi mánát, muhtumiin lea nubbi vánhen ruoŧŧelaš. Skierris ledje 6 virggi ja sámeskuvllas 4 ollesvirggi ja diibmooahpaheaddji.  </p>
<p>Interreg ohcamušas goappašiid skuvllaid jođiheaddjit čujuhit Aimo Aikio logaldallamii Kárášjogas 2004, mas son cuiggodii váilevaš sámi perspektiivva sámeskuvllain ja jođiheaddjit leat ovttaoaivilis suinna. Aikio čuoččuha, ahte sámi skuvllat ja ovdaskuvllat leat váldán oarjemáilmmi málliid alcceseaset ovdagovvan, málliid mat eai nanne sámi identitehta ja iešluohttámuša. Jus áigu birget boahtteáiggi servodagas, de gáibiduvvo nana sámi iešdovdu ja luohttámuš. Buot diet leat rivttes válddahallamat, čállet jođiheaddjit ja sii lasihit, ahte ruoŧa oahpaheddjiid oahpuid pedagogihkka, metodihkka ja didaktihkka váikkuha sakka sámi oahpaheddjiid bargui, erenomážit sidjiide geat leat easkkaálgit ja aiddo geargan skuvllain. Oahpaheddjiin gáibiduvvo nana iešluohttámuš ja dihtomielalašvuohta duostat geavahit sámi árbevirolaš bajásgeassinvugiid ja doalahit ja ovddidit sámi perspektiivva pedagogalaš arenain.</p>
<p>Goappábe báikki skuvllain leatge stuorra erohusat mánáid giellamáhtus, muhtimat leat oahpahallamin giela ja muhtimiin fas lea nana sámegiel vuođđu ruovttu birrasis. Dasa lassin leat skuvllain julev- ja davvisámegielat mánát. Jielleváris leat julevsámegielagat unnitlogus ja Johkamohkis leat sullii bealli goappátge.</p>
<p>oahpaheddjiid mielas nationála gáibádusat váldet ollu saji ja dahket váttisin heivehit sámi sisdoalu skuvlii. Muhtimat sis čuoččuhit, ahte earret eará nationála geahččaleamit, main váhnemat maid beroštit, čatnet ja <span type="quote">"suoládit"</span> ollu áiggi skuvllas. Ovdaskuvllain ii leat seamma streassa dien hárrái, sis leat luđoleabbo rámmat ja orru álkit heivehit sámi sisdoalu sin doibmii.</p>
<p><em type="bold">Sámeskuvlastivra ja sámemánáid rievttit  </em></p>
<p>Ruoŧa beale Sámis leat skuvlalága mielde golbma vejolaš geainnu oahppat sámegiela, juogo válljet sámeskuvlla dan sadjái go kommunála skuvlla, integrerejuvvon fálaldaga kommunála skuvllain dahje gáibidit ruovttugiela oahpahusa. Ruovttugiela dahje eatnigiela oahpahussii lea riekti dain mánáin, geain nubbi dahje goappašat váhnemat ja ieš maid mánná máhttá giela. Ortnegis gávdno maiddái mearrádus, mii dadjá ahte mánás, gii ii beaivválaččat hála sámegiela, lea riekti oahppat eatnigiela. Dát riekti lea vuođđuduvvon Vuođđoskuvlaortnegii (Grundskoleförordning 1994). Dás in dattetge gieđahala integrerema inge ruovttugiela oahpahusa, dasgo sáhka lea sámeskuvlla birra.</p>
<p>Ruoŧas leat guhtta sámeskuvlla, mat leat Gárasavvonis, Látteváris, Gironis, Jielleváris, Johkamohkis ja Deartnás. Dáin skuvllain leat Sámeskuvllat dahkan šiehtadusa máná ruoktugielddain, nu ahte sáhttet fállat ovdaskuvllaid ja astoáiggefálaldagaid (earret Látteváris, gos ii leat ovdaskuvla). Sámeskuvla lea Skuvlalágas definerejuvvon oktan almmolaš skuvlavuogádahkan Ruoŧas, man stáhta ovddasvástida. Ráđđehus lea maid mearridan diibmojuogu, mii galgá sihkkarastit unnimus diibmomearri 1. luohkás 6. luohkkái. Skuvlaláhka (Skollagen 1985: 1100) cealká, ahte sámeskuvla galgá fállat sámi mánáide guđát luohká rádjai vuođđoskuvlaoahpu, mas lea sámi perspektiiva. Lága mielde (kap. 8, § 1) oahppu galgá seammás vástidit ruoŧa vuođđoskuvlla. Láhka sihkkarastá sámi sisdoalu ja seammás geatnegahttá sámeskuvllaid čuovvut Ruoŧa našunála oahppoplána (Lpo 94). Das čuovvu maid, ahte sámeskuvllat geatnegahttojit čađahit nationála geahččalemiid, mat bidjet meriid dasa maid sámi mánát galget oahppat.</p>
<p>Skuvlalága (kap. 8, § 6) mielde sámeskuvllain galgá leat stivra Sámeskuvlastivra, mii hálddaša sámeskuvllaid ja sámeskuvlla áššiid. Riikkabeaivvit ásahii lága 1980, ja 1992 rájes lea Sámediggi nammadan stivrra ja stivrrajođiheaddji. Skuvlalágas leat dárkileabbo njuolggadusat sámi oahpahusa hárrái (Samisk skolförordning 1995: 205). Njuolggadusat mearridit sámi skuvladoaimma ja Sámeskuvlastivrra mandáhta nu, ahte Sámeskuvlastivra dat almmolaččat buktá ovdan ja evttoha, mo sáhttá buoridit ja ovddidit sámi oahpahusšlájaid (kap. 2). Sámeskuvllain lea sierra oahppoplána, mii sihkkarastá sámi profilerema bajimus ulbmiliid ja dan ráđđehus dohkkeha (kap. 3, §1). Njuolggadusain daddjo maid, ahte diibmoplána mielde galgá oahpahuvvot sáme- ja ruoŧagillii ja sámegiella galgá leat buot luohkáin fágan (kap. 3, §2). Kursaplánat maid ráđđehus mearrida, galget heivehuvvot sámeskuvlii (§ 6). Sámegiela kursaplána mearrida Skolverket, daidda geain lea sámegiella vuosttaš ja nubbin giellan ja sidjiide geain lea eatnigiela oahpahus (gč. Sameskolförordning, 1995: 205).</p>
<p>Sámeskuvlastivra (www.sameskolstyrelsen.se) lea lagabut meroštallan sámi profilerema Sámeskuvlaplánas, mii lea lasáhussan nationála oahppoplánii Lpo 94. Plánas daddjo ahte go sámi mánát ja nuorat muosáhit fuola ja oahppama nana buori pedagogalaš doaimmas, de sámegiela ja kulturárbi čuovvu sin olles eallenagi. Áigumuššan lea maid, ahte sámegiella ja kultuvra galgá seailut ja ovdánit, ohppiid lohku galgá badjánit ja oahppit galget oahppat hállat, lohkat ja čállit sámegiela. Dárkileabbo mihttomearrin lea vel daddjon, ahte sámi ovdaskuvla, ovdaskuvlaluohkká, astoáiggefálaldat ja sámeskuvlla vuosttaš golbma jagi galget leat sámegillii. Oahppit geain lea eará giella go sámegiella, galget oažžut doarjaga iežaset gillii. Goalmmát jagi maŋŋá galget oahppit hállat, lohkat ja čállit árgabeai sámegiela. Oahppit geain lea sámegiella vuosttaš giellan, galget oahpahallat geavahit giela njálmmálaččat ja čálalaččat.</p>
<p>Sámeskuvlastivrra bargoviidodahkii gullá dienu ollašuhttit sámi profilerema, ovddasvástidit sámi oahpponeavvuin, ráhkadit ja mearridit sámi skuvlaplána, ovttas gielddaiguin soahpat integrerejuvvon sámi oahpahusa ja ovdaskuvlaluohkáid, ovdaskuvlla ja astoáigefálaldagaid. Sámeskuvlastivrra hálddahus ii leat beare stuoris; ekonomiija- ja personálakonsuleanta lassin leat guokte fágakonsuleantta, namalassii oahppo- ja oahpponeavvokonsuleanta ja oarjelsámegiela ovddidankonsuleanta. Hálddahusa jođiha skuvlahoavda, gean Sámediggi bidjá virgái. Hálddahusa jođihangoddái gullet čállingotti jođiheaddji ja sámeskuvllaid rektorat.</p>
<p>Sámegiela dillái Ruoŧas váikkuha maid jagi 2000 fápmui boahtán giellaláhka, mas sámegiella oažžu minoritehta suoji (www.samediggi.se). Duogáš dán sámi olahussii lea, ahte Ruoŧŧa guorrasii Europa Ráđi nationála minoritehtagielaid konvenšuvdnii, man mielde minoritehtagielaid galgá suodjalit. Sámegiellarievttit leat nannejuvvon viissis sámi hálddašanguovlluin nugo Girona, Árjaluovi, Jiellevári ja Johkamohki gielddain. Dáid gielddain lea ovttaskas olbmuin riekti geavahit sámegiela njálmmálaččat ja čálalaččat ja oažžut hálddašaneiseválddiin vástádusa njálmmálaččat sámegillii. Dát giellaláhka lea čalmmustahttán ja nannen sámegiela stáhtusa Ruoŧas.</p>
<p>Ruoŧa sámeskuvllaide leat rápmaeavttut biddjon máŋgga dásis, vuosttažettiin lea Skuvlaláhka, dasto Skuvlanjuolggadusat (eatnigiela oahpahussii), Sámeskuvlanjuolggadusat ja dasto vel eiseválddit nugo Skolverket ja Sámeskuvlastivra. Dáid rápmaeavttuid siskkobealde fertejit oahpaheaddjit gávdnat sámi doaibmalatnjii saji. Vel stuorát hástalus lea sámi eiseválddiide, Sámediggái ja Sámeskuvlastivrii iskat duođalaččat viiddidit sámi doaibmalanja.</p>
<p><em type="bold">Skolverket, skuvllaid bearráigeahčči  </em></p>
<p>Sámi doaibmalanja viiddideapmái addá Skolverket muhtun ákkaid. Skolverket lea buot skuvllaid stáhtalaš bearráigeahčči Ruoŧas, nu maiddái sámeskuvllat gullet dan vuollái. Skolverket árvvoštalai 2003 sámeskuvllaid kvalitehta ja dan, čuvvotgo sámeskuvllat lágaid ja njuolggadusaid. Raporta lea assái, válddán dás ovdan muhtun osiid, mat gusket sámeskuvlla sámi perspektiivva ovddideapmái:</p>
<p type="listitem">•  Sámi perspektiivva ii leat dohkálaččat vuođuštuvvon sámi skuvllain. Sámeskuvllaide leat stuorra vuordámušat. Skol</p>
<p>verket atná eahperealisttalažžan fállát sihke vuođđoskuvlamáhtu ja sámegiela ja ovddidit sámi identitehta. Dasto sámeskuvla galgá skuvlalága mielde gitta guđát skuvlajahkái addit oahpu, mas lea sámi perspektiiva. Raporta mielde muhtumat oaivvildit, ahte go <span type="quote">“samisk utbildningsfilosofi”</span> ja dutkanvuođđu váilu, de lea váttis hukset skuvlla mas sámi árvvut ja giella dahket vuođu. (Skolverket 2003: 12.)</p>
<p type="listitem">•  Sámeskuvllat leat bieđgguid, smávva ovttadagat ja unnán mánát. Oahpaheddjiin lea gudneáŋgirvuohta váldit skuvlii sámi perspektiivva, muhto okta hehttehussan dan nannemii lea, go sámeskuvlla oahpaheaddjin ii leat vejolaš deaivvadit ja ovttasbargat.</p>
<p type="listitem">•  Sámegiella ii doaimma oahpahusgiellan, ja Skolverket atná eahperealisttalažžan Sámeskuvlastivrra skuvlaplána, man mielde buot oahput ja astoáiggi fálaldagat galget leat sámegillii vuosttaš golbma jagi ja viđa jagi sisa galget buot mánát máhttit čállit ja lohkat sámegiela. Dát daningo ollu sámemánát eai máhte sámegiela ja oahpahus berre heivehuvvot juohke máná giellamáhtolašvuođaid mielde.</p>
<p type="listitem">•  Oahpaheaddjit váilot, ja das Skolverket cuiggoda Ruoŧa stáhta. Stáhtas lea geatnegasvuohta guorahallat, mo sámegielagiidda sáhttá fállát heivvolaš oahpaheaddji oahpu. Maiddái Sámeskuvlastivra ferte leat aktiivalaččabut háhkat oahpaheddjiid ja ohppiid sámeskuvllaide. (Skolverket 2003: 3.)</p>
<p>Lea  čalbmáičuohcci ahte Skolverket cuiggoda stáhta, ja dan maid ahte stáhta berre váldet vuhtii sámeskuvlla iešvuođa. Fertešii sáhttit spiehkastit standárdamállet našunála gáibádusain.</p>
<p>Sámeskuvllaid jođiheaddjit ja oahpaheaddjit atnet ávkkálažžan Skolverket cealkámušaid dan dáfus, go dat gáibidit ja dahket lobálažžan sápmelašvuođa nanosmahttima skuvllain. Sámegielat oahpaheddjiid háhkan lea stuorra hástalussan dáin skuvllain. Dán akšuvdnadutkanáigodagas leat vásihan ahte muhtimin lea veadjemeahttun fidnet sadjásaččaid go oahpaheaddjit oassálaste oahppočoagganemiidda.</p>
<p><em type="bold">Sámi skuvladutkamat  </em></p>
<p>Norgga bealde almmuhuvvui 2003 skuvladutkamuš, mas lea relevánsa dán dutkamuššii ja man bohtosat orrot oahppásat maiddái Ruoŧa beale skuvllaid oahpaheddjiide (Hirvonen 2003a, Hirvonen 2003b). Dutkamuš evaluere Sámi oahppoplána (O 97 S) čađaheami ja dan jođihii vuosttaš amanuensa Hirvonen ja su kollegajoavku Sámi allaskuvllas. Dutkamuš čájeha, ahte váldoservodaga kultuvra lea buori vuoimmis ja báidná sakka sámeskuvlavuogádaga. Vaikko oahppoplána áigumuššan lea nannet sámi perspektiivva, de dutkamuša mielde dat ii lihkostuva. Dominántakultuvrra vealahanváikkuhus lea bistán nu guhká, ahte dat ain vuhtto sámeskuvlla oahpaheddjiid mentalitehtas, čállá Hirvonen. Sámeskuvllain ja oahpaheddjiin leat stuorra hástalusat hukset sámi vuođu skuvlii. Su dutkamuša (Hirvonen 2003a: 114) mielde sámeskuvllaid jođiheaddjit, rektorat, eai leat njunnošis fágalaš ođasmahttimis, ja oahpaheaddjit váillahit jođiheddjiin dan doarjaga ja bagadeami. Hirvonen fuopmášuhttá, ahte skuvlla doaibmakultuvrra nuppástahttimis galget jođiheaddjit leat guovddážis olles skuvlla ferte searvat dasa. Son deattuha maid ahte dákkár ovddidanbarggu lihkostuvvan eaktuda lasseskuvlejumi. (Hirvonen 2003a: 156.)</p>
<p>Seamma evaluerendutkamis Pigga Lauhamaa lea dárkon oahpahusa klássalanjas ja gávnnaha, ahte oahppama jođihit oahppogirjjit ja oahpaheaddji ja unnán oidnojit bargovuogit, main oahppi lea bárisin. Dábáláš bargovuohkin lea lohkat oahppogirjji ja deavdit bargogirjji, távvaloahpaheapmi, oahpahusságastallan, logaldallan ja oahpaheaddji bagada ohppiid bihtáid bargamis. Spiehkasteapmi lea prošeaktabargovuohki, mas oahppi bargá iešheanalis. Dát ii dábálaš dušše sámi skuvllain, maiddái dároskuvllain leat sullasaš áicamat. Lauhamaa guorahallan čájeha maid, ahte oahppoplána gáibida kultuvrralaš máhtu, maid muhtun oahpaheaddjit atne máhtohisvuohtan go eai lean dasa skuvlejuvvon. (Lauhamaa 2003: 36−53.)</p>
<p>Jan Henry Keskitalo (2003: 23) lokte klássalanjas makrodássái sámeskuvllaid hástalusaid, go guorahallá maid álgoálbmotperspektiivva eaktuda skuvlavuogádahkii. Vuosttažettiin ferte hukset oahpahusa sámi eavttuid vuođul vai skuvlavuogádat nákce ollašuhttit sámi álbmoga áigumuša ja viggamuša. Dasto skuvla lea kultuvrralaš ja servodatlaš doabaevttoheaddji ja ráhkada servodahkii ođđa doahpagiid iežas doaimma bokte. Dát lokte oidnosii dan, ahte skuvla lea doaibmi dahkki sámi servodaga huksemis ja ovddida stuorra servodahkii sámi ja álgoálbmogiid kollektiivva rivttiid hárrái áddejumi skuvlavuogádagas. Keskitalo čalmmustahttá mo ásahusat, go álget doaibmat sámi namas, hálddašišgohtet oktasaš álgoálbmot áššiid ja ovddidit rivttiid. Das maid Keskitalo ovdanbuktá, čuvvot sihke geatnegasvuođat ja rievttit, ja goit lea skuvlakollektiivvas sáhka. Go ovttas servet loktet iežaset áššiid, mobiliseret, nugo sámelihkadus lea dahkan, de lea dat vuohki fámuidahttit skuvlavuogádaga sámáidahttinbarggu, sihke iežas ja stuorraservodagas. (Keskitalo 2003: 20−36, gč. maid Sámelihkadusa birra earret eará Henry Minde 2003, Regnor Jernsletten 1998.)</p>
<p>Hirvonen dokumentere dárbbu dutkat ja háhkat systemáhtalaš dieđu sámi skuvlla diliid birra (2003a: 145−157). Mikkel Nils Sara suokkardallá evaluerendutkamis, mainna lágiin skuvllat leat ádden, mii sámi árbevirolaš diehtu ja máhtu lea ja mainna lágiin oahpaheaddjit oidnet dan sáhttit váldit atnui skuvllas. Sara čalmmustahttá luonddu ja birasfága olis ášši ja lea čohkken dieđuid ságastaladettiin oahpaheddjiiguin ja son geavaha maiddái iežas vásáhusaid ja dieđuid ákkastallama vuođđun. Son cuiggoda, ahte árbevirolaš diehtu ja máhtu ii leat gárvvisin láhččojuvvon skuvlla atnui. (Sara 2003: 121−138.) Su bargu lea ávkkálaš, go guorahallat árbevirolaš praksisaid váldima skuvlamáilbmái mielde.</p>
<p>Henning Johansson ja Elisabeth Jernström leaba dán prošeavtta oahpaheddjiide oahpes ja lagašolbmot. Soai dutkkaiga máŋggakultuvrralašvuođa skuvllain Davvi Ruoŧas ja vuhtiiga ahte oahpaheaddjit eai lean duostilat luohttit iežaset máhtolašvuhtii. Máŋgii dáhpáhuvai ahte bivde dutkiguoktás rávvagiid, mo galget bargat, dahje mii lea dat <span type="quote">“rivttes vuohki”</span> bargat. Dákkár rávvagiid eaba sáhttán buktit, baicce deattuheigga, ahte lea dehálaš vuođuštit oahpaheami mánáid kulturduogážii. Dutkamuš čájehii ahte go ohppiid kulturduogáš biddjo vuođđun, de rivdet sihke oahpahanbargovuogit ja oahpuid sisdoallu. Oahpaheddjiin váillui diehtomielalašvuohta, sii eai diehtán maidige dan givrodagas, mii luovvana go kulturduogáš geavahuvvo resursan dan sádjái go adno noađđin. Dáid oahpaheddjiid gaskkas ledje maid dakkárat geat guhkit áigge ledje bargan skuvllas. (Jernström &amp; Johansson 1987: 17.)</p>
<p>Ovdalis namuhuvvon ovdamearkkat leat Norgga ja Ruoŧa bealde Sámis. Ulla Aikio-Puoskari lea geahčadan olles Sámi perspektiivvas sámi skuvladiliid. Su dutkamuš čájeha lágalaš ja gielalaš eavttuid ja erohusaid Norggas, Ruoŧas ja Suomas. Sámeskuvlla stáhtus ja sámi mánáid eavttut ja lágalaš rievttit bisuhit ja oahppat iežaset giela skuvllas eai leat seammá nannosit dáhkiduvvon buot riikkain. (Aikio-Puoskari 2005: 14.) In áiggo dás ovdanbuktit dáid diliid, dušše fuopmášahttit, ahte Ruoŧas sámi oahppis lea riekti lohkat ja oahppat sámegiela sámeskuvllas, integrerejuvvon oahpus gieldda skuvllain ja <span type="quote">”hemspråk”</span> ruovttugiellaoahpus gieldda skuvllain. Muhto ollu gerddiid lea nu, ahte gielddaskuvllain eai leat oahpaheaddjit, ja dalle ii leat fálaldat iige riekti ollašuva.</p>
<p>Dát kapihtal čájeha, ahte sámeskuvlla stivrendokumeanttat, vuosttažettiin nationála oahppoplána, man čuvvot nationála geahččaleamit ja man rámmaid mielde sámeskuvlaplána maid ferte doaibmat, eai atte dan doarjaga ja stivrenvejolašvuođa, maid sámeskuvllat dárbbašit sámi vuođu ja sisdoalu ovddideames skuvlii. Skuvllat sáhttet dáid rámmaid siskkobealde iskat, mo sámi árbevieruid sáhttet váldit atnui muhtin osiin skuvlla doaimmas.</p>
<p>Vaikko orrot čavga nationála rámmat muhtimiid mielas, de ferte deattuhit, ahte skuvlaláhka ja sámi skuvlanjuolggadusat rahpet vejolašvuođa nannet sámi perspektiivva. Guorahallan čájeha, ahte bajimuš dásis ii gávdno oktage stivrendokumeanta, mii bijašii sámi kultuvrra vuođđun sámi skuvlii. Dán akšuvdnadutkamis sámi oahpaheaddjit čájehit, mo sii geavahit daid vejolaš eavttuid, mat sin duohkin leat ovddidit sámi sisdoalu doibmii. Muhto lea dárbbašlaš, ahte sámi eiseválddit galggašedje iskat, man guhkás bajimuš nationála dássái lea vejolaš oažžut eanet sámi stivrema.</p>
<p>Skuvladutkamušat Norgga bealde fas čájehit, ahte sámi skuvllat eai nákce ollašuhttit sámi profilerema, vaikko dát lea nationála áigumuš. Dasa leat ollu sivat, earret eará dat, ahte sámit eai ieža mearrit iežaset skuvllaid guđege riikkas. Dán fátta in áiggo dás duođi eanet čuovvolit, muhto baicce fokuseret oahpaheddjiid rollii, namalassii ahte okta sivva lea ahte oahpaheddjiin ii leat doarvái duostilvuohta nannet sámi sisdoalu. Ja go dasa lassin lea nu go Hirvonen čujuha, ahte sámeskuvllain ii leat nana fágalaš jođiheapmi, ahte rektorat prioriterejit hálddašeami eanet go fága, de lea váttis oahpaheddjiide okto nákcet čađahit ođasmahttimiid ja ovddidanbargguid.</p>
<p><em type="bold">5  Kultuvrralaš ja árbevirolaš diehtu ja dieđu sirdin  </em></p>
<p>Akšuvdnadutkanprošeavtta fokus lea árbevirolaš dieđu sirdašuvvan skuvlla vuogádagas. Mu váldobargun lea guorahallat, mo kultuvrralaš dieđu sirdin skuvlii dáhpáhuvvá. Dáid guovddáš doahpagiid suokkardallamiid čuovvu maid ovdanbuktit oahpaheddjiid oahppanproseassa doahpagiiguin barggadettiin.</p>
<p>Doahpaga <span type="quote">“kultuvrralaš diehtu”</span> sáhttá guorahallat máŋgga geahččanvuogis. Dán oktavuođas válljen gáržžidit kultuvrralaš dieđu nu, ahte čielggadan dan, mii guoská kultur- ja kulturáddejumi doahpagii ja doahpagiidda <span type="quote">“árbevirolaš diehtu”</span> ja <span type="quote">“árbevirolaš ekologalaš diehtu”</span>.</p>
<p><em type="bold">Kultuvra ja kulturáddejupmi </em></p>
<p>Johkamohki ja Jiellevári skuvllas lea stuorraberoštupmi ságastallat kulturdoahpaga birra, go siihan galget konkretiseret dán doahpaga sisdoalu, nu ahte šaddá ja heive oassin skuvlla doibmii. Dutkit čilgejit kultuvrra máŋgga láhkai, dat lea abstrákta, dakkár maid ii sáhte dohppet gitta dahje ráddjet  čielgasit. Máŋgii lea ávkkálaš juohkit doahpaga kultuvra guovtti sadjái, namalassii árvvoštalli ja válddaheaddji geahččanvuohkái, vai áicá mo dáid áddejumiid čuvvot áibba guovttelágan váikkuhusat praksisii.</p>
<p>Árvvoštalli geahččanvuohki eaktuda árvvoštallama. Muhtun dahje muhtumat (joavku) leat meroštallan, mii lea buorre dahje fuotni, mii lea eakti (albma) dahje buhtis ja mii fas ii leat. Kultuvra mihtiduvvo, das oažžu čuoggáid dahje ii. Doahpagat nugo <span type="quote">“fiinna kultuvra”</span> lea vuolgán boargárgotti árvvoštallamis, man mielde omd. klassihkalaš symfoniijat gullet fiinna kultuvrii ja kioskagirjjálašvuohta fas lea álbmotlaš <span type="quote">“hálbbes kultuvra”</span>. Árvvoštalli geahččanvuohki lea dábálaš buot servodagain, dávjá elihtta- dahje ekspeartajoavku lea mearrideaddji. Árvvoštallan lea sihke interkultuvrralaš, kultuvrraid gaskasaš dahje intrakultuvrralaš, kultuvrraid siskkobealde. Kulturhistorjá lea ovddastan árvvoštalli oainnu, ja jus dán oainnu  čuovvu šlávalaččat, de dološ kultuvra lea ráidnaseamos. Dákkár oaidnu doalvu sámi kultuvrra dávvirvuorkkáide. Oarjemáilbmi lea gohčodan álgoálbmogiid kultuvrraid <span type="quote">"primitiiva dahje bázahallan kultuvran"</span>, árvvoštallanmihttun lea adnon <span type="quote">“ovdáneapmi”</span>. Doaba ovdáneapmi geavahuvvo dávjá etnosentralaččat oarjemáilmmi geahččanvuogis, sin meroštallamiid ektui. Lea vuohkkaset ságastit servodagaid rievdama ja nuppástuvvama birra, dalle ii árvvoštala, leago rievdan buorre vai heittot servodahkii (omd. 3. ja 4. máilmmi birra).</p>
<p>Kulturdoahpaga  čilgehusat, mat eai árvvoštala muhto válddahallet, leat nugo Arne Martin Klausena (1992: 27) čilgehus, ahte kultuvra lea árbevieruid ja árvvuid sirdin rievdaduvvon hámis buolvvas nubbái. Roger Keesing (1998: 68) čilge, ahte kultuvra lea dego giella dahje koda, maid olmmoš oahppá, ja dát oahppa lea álo buot daguid ja doaimmaid duohken. Kultuvra lea doaibmanmálle. Son ráddje kultuvrra árvvuide ja ideaide, mat leat min daguid duogábealde ja mat addet daidda meinnega. Kultuvra ii leat  čadnon diŋggaide iige daguide, muhto daid ovdanbuktimiid duogábeale meinnegiidda. Dat ii mearkkaš, ahte dávvirat ja doaimmat eai leat dehálaččat. Jus kulturdoahpaga geavaheapmi čatnasa dušše diŋggaide ja symbolaide, de Marianne Gullestad mielas mii essensialiseret kultuvrra. Son  čuoččuha, ahte olbmot ja dutkit maid geavahit váldosaččat kulturdoahpaga reflekterekeahttá, sii essensialiserejit ja dahket dan dávvirin. Kultuvra ii leat juoga mii lea olbmos, muhto lea baicce latnja doaibmi olbmuid gaskkas. (Gullestad 2002: 58.) Keesing oaidná maid giela leat dan, mii dahká kultuvrra vejolažžan ja mii lea kultuvrra geađgejuolgi (1998: 146).</p>
<p>Johkamohki ja Jiellevári skuvllas lei muhtumiidda oahpis čilget kultuvrra golmma sierra dimenšuvnnain, nugo Jernström ja Johansson dahkaba (1997: 43). Vuosttažettiin doahpagii kultuvra gullá materiálalaš bealli, mii ovdanboahtá teknologalaš buktagiin ja giehtadujiin. Nubbi lea sosiála dimenšuvdna, mii sisttisdoallá olmmošlaš gaskavuođaid ja ovttastallanortnegiid. Ja goalmmát lea mentála dimenšuvdna, masa gullet jáhkut, dieđut, miellaguottut ja árvvoštallamat. Dán kulturdoahpagii čujuha Sámeskuvlastivra iežas guhkesáigge skuvlaplánas (gč. Sameskolstyrelsens skolplan 2007−2010 [2006: 2]). Iešalddis dát čilgenvuohki lea geavatlaš, go dat fátmmasta dievaslaččat buot beliid eallimis. Muhto ferte váruhit vajáldahttimis, ahte dát dimenšuvnnat leat buot oktii čadnon ja dáid dimenšuvnnaid duohkin lea daid meinnet, dárkkuhus ja dovdamuš, mii guoddá daid ja mii rievdan hámis doalvu daid ođđa buolvvaide.</p>
<p><em type="bold">Normatiiva kulturáddejumi dilemmat  </em></p>
<p>Kulturdoahpaga áddejumi ja geavaheami duohkin lea nuppiin eanet fápmu mearridit go nuppiin, ja praksisis dát sáhttá buktit eahpevuoiggalaš meannudemiid. Danne lea dárbu bajidit diđolašvuođa, vai virgeolbmot leat profešuneallat. Kulturdoahpaga geavaheame ferte geahčadit kritihkalaččat, namalassii leago kultuvra ráddjejuvvon dávviriid, doaimmaid dahje symbolaid duohkái, dahje čáhketgo dán áddejupmái nuppástupmi ja variašuvnnat. Dasto oktan hástalussan lea maid árbevirolaš ja álgoálbmotkultuvrraid autenttalašvuođa (<span type="quote">“álgovuolggalašvuođa”</span>, doloža, eaktivuođa) vuordin.</p>
<p>Ovdalis lei dábálaš, ahte kulturdutkit čatne kultuvrra dávviriidda ja diŋggaide. Dát oaidnu lea ráđđen guhká ja lea ain vuoimmis. Skuvllaid praksisis dat bođii ovdan <span type="quote">“kulturkoaffariiguin”</span>, maid sisa lávejedje čohkket diŋggaid, kultuvrralaš artefávttaid. Go Pakistána kultuvra lei fáddán, de koaffaris ledje sin biktasat, musihkka, borramušávdnasat ja eará diŋggat maid skuvllas čájehedje mánáide. Go sámekultuvra birra lei sáhka, de lávostallan lei diehttalas. Sámeskuvllain lávejit leat <span type="quote">“sámi beaivvit”</span>, goas suovastit bierggu ja ceggejit lávu. Ii leat mihkkege boasttuvuođaid čájehit diŋggaid iige datge, ahte leat sámi doaimmat nugo lávostallan, muhto jus kultuvrra essensialisere nugo Gullestad ovdalis čilgii, de sáhttá kultuvra báhcit olgguldas diŋggaid dahje symbolaid duohkái.</p>
<p>Prošeavtta báikkálaš jođiheaddji Carina Sarri bijai juo álggus ovdan, man láhkai dat mo mii áddet kultuvrra ja árbevieruid, bidjá meriid virggálaš bargui. Son jearai:</p>
<p><span type="quote">“Leago doarvái, ahte mii hállat sámegiela, vázzit gávttiin ja sáhttit dáhkidit ahte leat boazodoalus, go galgat ovddidit sámevuođa skuvllas?”</span></p>
<p>Sarri, gii lea máŋgalogi jagi bargan sámi ovdaskuvlla ovddidemiin, cuiggoda olgguldas áddejumiid sámi gullevašvuođa hárrái. Su mielas ii leat doarvái, ahte mis leat symbolat dahje mearkkat, mat čájehit sápmelašvuođa ja árbevieruid, daid duohkin ferte leat čiekŋaleabbo jurddavuođđu. Symbolat leat iešalddis dehálaččat, dego Sarri namuha giela, gávtti ja boazodoalu. Ollugat atnet daid dehálaš oassin sámi kultuvrras, muhto jus dát symbolat eai mearkkaš maidege olbmui, jus daidda eai leat čadnon dovddut, dahje jus ii máhte daid dulkot, de dat báhcet dušše olgguldas symbola dássái. Symbolaid duohkin ferte gávdnot <span type="quote">“meinnet”</span>, mas lea čiekŋaleabbo mearkkašupmi olbmui. Øyvind Dahl (2001: 58–59) deattuha nugo Keesing (1998), ahte lea dajakeahtes koda, mii guoddá symbola ja lasiha, ahte kultuvrralaš ovdanbuktinhámiid sáhttá sirret ja daid meinnega, mii guoddá daid hámiid. Dás čuovvu ahte heive jearrat, maid mii <span type="quote">“guoddit”</span> go coggat gávtti? Leatgo čájeheamen iežamet ruohttasiid, leatgo dušše čiŋadan, leatgo čáppášeamen sámi duoji, leatgo bággejuvvon gávtti coggat vai leago dušše lunddolaš gávttiin gárvodit? Buot dieidda gažaldagaide leat čilgehusat, main leat meinnegat. Dan sáhttá gohčodit metadiehtun dan birra, maid gákti, eará diŋggat ja doaimmat mearkkašit olbmui.</p>
<p>Oahpaheaddji Katarina Spiik Skum muitala vásihan ahte maiddái sii geat leat bisuhan giela ja geain lea nana sámi iešdovdu cuiggoduvvojit. Sii orrot šaddan sivalažžan dasa, ahte eará sámit leat massán sámegiela eaige leat nákcen váldit dan ruoktot. Son lohká, ahte diekkár vuostálasvuođat ja miellaguottut sámi servodagas heađuštit skuvlla sápmelašvuođa ovddidanbarggu.<em type="italic">  </em></p>
<p><span type="quote">“Ii olmmoš duostta hállát sámegiela go dalle olggušta daid sámiid, geat eai ádde eaige máhte. Eat sáhte vázzit gávttiin go muhtin sámit eai šat geavat gávtti. Ii heive dovddastit, ahte mii leat boazodoalus, go buohkain eai leat bohccot.”</span></p>
<p>Oaidnit ahte olggušteamit leat goappatguvlui, nuppit sivahallojuvvojit <span type="quote">“luoitán iežaset dáruiduvvat”</span> ja nuppit fas leat <span type="quote">“badjelmeari”</span> sápmelaččat ja  čevllohallet sápmelašvuođaineaset. Kultuvrralaš ovdanbuktimiid sáhttá guorahallat guovtti váldoperspektiiva mielde, juogo árvvoštallat kultuvrra dovdomearkkaid dahje válddahallat ja guorahallat daid. Orru leamen nu, ahte vealahuvvon álbmotjoavkkuide nugo sámiide lea álkimus fallehit nuppiid eará sámiid dan sadjái go stáhtaeiseválddiid. Dát čájeha, man dárbbašlaš lea olles sámi álbmoga dekoloniseret amaset sámit dárbbašit gaskaneaset nákkáhallat áššiid birra, mat eai leat leamašan eaige leat sin hálddus.</p>
<p>Normatiiva oaidnu kulturáddejumis lea lunddolaš, čilgeba Stordahl ja Kvernmo (1990), muhto dakkár ii leat heivvolaš go boađusin sáhttá leat, ahte skuvla sirre mánáid juogo unnit dahje eanet albma sápmelažžan. Dán áddejumis mihtiduvvo gullevašvuohta, mii sáhttá dagahit olggušteami dahje oidima. Goabbáge vuoigŋa ii leat dohkálaš skuvlaservodagas, man figgamuššan lea meannudit ohppiiguin ovttaárvosaččat. Ollugat oahpaheaddjin rahče fáhtet ođđa jurddašanvuogi, mas fokus lea válddahalli, guorahalli ja dynámalaš kulturdoaba. Kultuvrralaš variašuvnnat, maiddái kultuvrra siskkobealde gáibidit, ahte olmmoš oahpahallá áicat sihke erohusaid, muhto maiddái ovttaláganvuođaid ja dohkkehit daid. Oahpaheddjiide lei stuorra hástalus oahpahallat jurddašit ođđa láhkai nu, ahte kultuvrralaš ja árbevirolaš diehtu ja máhtu ii leat stirdon ovtta hápmái, ovtta áigodahkii dahje seamma dovdomearkkaide. Diehtu ja máhttu ii leat dássidit juohkásan olbmuid gaskka, muhtimat máhttet ollu muhtun surggiin, muhtimat fas unnit, ja nie máhtut ja dieđut leat juohkásan surggiid mielde. Diđolašvuohta rievdada jurddašeami, mii fas váikkuha dasa, mo mii skuvllain meannudit ovdamearkka dihte mánáiguin ja bargoskihpáriiguin.</p>
<p><em type="bold">Autenttalašvuođa vuordámušat  </em></p>
<p>Sámiin ja eará álgoálbmogiin vurdojuvvo, ahte sii duođaštit iežaset earaláganvuođa. Dát earaláganvuohta lea maid šaddan álgoálbmogiid dovdomearkan, man vuođul sii gáibidit earalágan ja govttolaš meannudemiid daid stáhtain gos sii orrot. Metaforan sáhttá geavahit turisttaid váras ráhkaduvvon govaid, main romantiserejit ja eksotifiserejit sámiid ja čájehit sin oktageardánis dilis. Lea dovddus čuoččuhus, ahte sámiin ja eará álgoálbmogiin lea lagas oktavuohta lundui. Dán čuoččuhusas leat máŋga beali, mat eai boađe ovdan. Vaikko gullat servodatdigaštallamin muhtimiid (sihke sámiid ja ii-sámiid) eahpideamen, ahte sámit eai leat luondduolbmot. Maori ja dutki Linda Smith suokkardallá dákkár čuoččuhusa doallevašvuođa ja relevánssa ja jearrá, ahte leatgo álgoálbmogat “luondduálbmogat” ja buktágo čuoččuhus váttisvuođaid? Autenttalaš lea seammá go <span type="quote">“buhtes”</span> dahje <span type="quote">“albma”</span>, ja dán áddejupmái leat čadnon viissis kriterat. Smith guorahallá dan autenttalašvuođa vuordámuša, man mielde álgoálbmogat galget duođaštit lagasvuođa ja várrugasvuođa lundui, beroškeahttá das leago dat duohta. Dákkár vuordámušaid geažil álgoálbmogat sáhttet gártat duođaštit, ahte sis leat dat <span type="quote">“rivttes”</span> dovdomearkkat, mat čájehit sin leat <span type="quote">“albma”</span> dahje <span type="quote">“buhtes”</span> álgoálbmogat. Vuordámušat bohtet váldoservodaga álbmotjoavkkuin (interkultuvrralaččat), muhto álgoálbmotjoavkku siskkobealde (intrakultuvrralaččat) leat várra vel garraseabbo digaštallamat ja šiehtadallamat das, mii lea dohkkehuvvon leat albma ja mii ii. (Smith 1999: 72–74.)</p>
<p>Stordahl (1996) lea dutkan sámi modernitehta ja oaivvilda sámi servodagas leat garra nákkahallamiid das, makkár dovdomearkkat leat <span type="quote">“rivttes”</span>. Okta su ovdamearkkain guoská sámi eallinvugiide. Mo galgá rivttes sápmelaš eallit, makkár viessu, biila, doaimmat, ustibat, boradan- ja gárvodandábit galget leat sus, go áigu leat sápmelaš ja doalahit sámi árbevieruid? Muhto seammás gáibiduvvo, ahte sápmelaš máhttá hálddašit ja lihkostuvvá boargárin dahje máilmmeboargárin dálááigásaš sámi servvodagas. Stordahl čállá, ahte go ođđa kreatiiva eallinstiillat ihtet sámi báikegottiin, de dat sáhttet dohkkehuvvot ođđa sámi eallinvuohkin, muhto dat sáhttet maid dubmejuvvot stuorraservodaga ja sámi lihkadusa beales kopiijan, seaguhusbuvttan dahje dáruiduhttimin. Stuorraservodat ja sámelihkadus, aisttan Stordahla, dáhtu álgoálbmogiid duođaštit iežaset earaláganvuođa.  (1996: 159.)</p>
<p>Earaláganvuohta galgá dábálaččat vuolgit dan dilis, mii lei ovdal go</p>
<p>koloniserejeaddjit bohte, čállá Smith. Dát ovddeš idealiserejuvvo; dalle go ledje iešbirgejeaddjit meahcis/luonddus, gos giella lei báinnahalakeahtes báddi sin historjái, go oamastedje iežaset eatnama, go lei dáidu kontrolleret iežaset eallima ja jápmima ja gos muhtin muddui lei dássedeaddu olbmuid gaskkas ja olbmuid ja birrasa gaskkas. Smith oaivvilda, ahte vaikko dát ovddeš badjelmearálaččat idealiserejuvvo, de lea symbolalaš váikkuhus ain stuoris ja strategalaččat dárbbašlaš álgoálbmogiid politihkalaš barggus. Álgoálbmogiin vurdojuvvo, ahte sii bisuhit iežaset dovdomearkkaid rievdatkeahttá vai sáhttet doalahit olmmošvuoigatvuođaid ja álgoálbmotvuoigatvuođaid. Sii galggašedje bissut ovddežis eaige galggašii oarjemáilbmái rohtašuvvat. Muhto álgoálbmogat ellet dálá servodagas, eaige hálit šaddat museagálvun. Sii leat njulgemin ovddeš historjjá, huksemin, ealáskahttimin ja ođđasit formuleremin iežaset kultuvrra ja eallinmáilmmi. (Smith 1999: 73.)</p>
<p>Autenttalašvuohta lea ruossalas doaba. Dat geavahuvvo álgoálbmogiid doalaheames <span type="quote">“doložis”</span> ja álgoálbmogat fas geavahit dan duođaštit ahte sin earaláganvuohta lea albma. Auttentalašvuođa doalaheapmi nappo šaddá sin kultuvrraid seailluheapmi. Smith guorahallamiid mielde álgoálbmogiin lea dárbu bissut autenttalažžan. Son čilge, ahte persovnna <span type="quote">“rivttes”</span> álgoálbmotgullevašvuohta lea dan duohkin, makkár oktavuohta sus lea álgoálbmogiid vuoiŋŋalašvuhtii ja mainna lágiin su ruohttasat leat čatnasan eananváhnemii, man gohčodat Eatni Eanan. Oarjemáilbmái ja oarjemáilmmi diehtovuogádahkii lea leamaš váttis hálddašit ja dohkkehit álgoálbmogiid vuoiŋŋalaš oktavuođa duovdagiidda, geđggiide, bávttiide, elliide jna. Árvvut, miellaguottut, doahpagat ja giela sisa giessasan vuoiŋŋalaš jáhkut ovddastit máŋgga dáfus čielgaseamos erohusa álgoálbmogiid ja Oarjji gaskkas. Dát leat vel ain oasit min eallimis, maid Oarji ii sáhte dulkot áddehahtti láhkái iige kontrolleret, čállá Smith. (Smith 1999: 72 –74.)</p>
<p>Seamma láhkai go máŋga sámi leat dovdan iežaset olgguštuvvon, de čállá Smith, mo maoriservodat cuiggoda daid maoriid, geat leat oarjemáilmmi universitehtain gazzan oahpu dahje ožžon buriid virggiid oarjemáilmmi fitnodagain, ahte sii eai leat šat mahkáš <span type="quote">“albma”</span> maorit go leat amasmuvvan iežaset árbevieruide ja dieđuide. Sii leat dego <span type="quote">“beahttán”</span> iežaset duogáža. Smith muitala, mo maorit geahččaledje  čoavdit olgguštemiid ja bivde boarrásiid, (<em type="italic">elders</em>), geain ii lean formála oahppu, bagadeaddjin, oahpaheddjiin ja rávvejeaddjin dákkár <span type="quote">“láhppon”</span> oahppanolbmuide. Boarrásat ledje <span type="quote">“šaldin”</span> dahje láidesteaddjin árbevieruid sirdinproseassas ođđa dilis. (Smith 1999: 72.) Buot čielgaseamos dokumeanta dasa, ahte álgoálbmogat ieža háliidit bisuhit iežaset earáláganvuođa, lea aittobáliid dohkkehuvvon Álgoálbmotdeklarašuvdna (2007), man mielde álgoálbmogiin lea riekti leat earálágan ja dan galgá doahttalit. </p>
<p><em type="bold">Árbevirolaš ja álgoálbmot diehtu  </em></p>
<p>Ollugat leat čilgen árbevirolaš dieđu, ee. Anton Hoëm (1996) bargui, guhte sirre árbevirolaš dieđu eará dieđus nu ahte das leat guokte hámi. Vuosttas lea árgabeaivváláš eallima máhttu álgoálbmot perspektiivvas, njálmmálaš máhttu mas leat iežas dovdomearkkat, čadnon muitui ja rievdá dađistaga. Dás  čuovvu iežas áiggi servodatráhkadusa dovdan, máhtu dovdan, mii dalle lea ollislaš ja doallevaš. (Hoëm 1996.)</p>
<p>Váttisvuođa  čuožžilahttá dat, ahte árbevirolaš diehtu čadno muhtin áigodahkii. Dalle árbevirolaš diehtu áddejuvvo dološ diehtun, mii lea dávvirvuorkkás iige dasa leat šat odne dárbu. Árbevirolaš-doahpaga dávggasvuođa deattuheaba Solveig Joks ja Svanhild Andersen. Joks (2007: 39) oaivvilda, ahte árbevirolaš diehtu lea buorebutge dat man láhkai diehtu sirdása ja geavahuvvo go muhtun áigodat Su dutkamuš, masa gullá maiddái filbma, čájeha man láhkai árbevirolaš máhttu sirdása ođđa buolvvaide boazosámi birrasis. Andersen (2002: 13) čujuha, ahte álgoálbmot organisašuvnnaid mielas árbevirolaš diehtu ii leat čadnon ovddežii, muhto lea sáhka dan vuogis man mielde árbevirolaš máhttu geavahuvvo ja mo háhkan dáhpáhuvvá. Dovdomearkan lea ahte dát máhttu ja diehtu sirdása buolvvas nubbái ja dán máhtus lea árvu ja iežas riektevuogádat (etihkalaš njuolggadusat) mii spiehkasta olggobeal máhtuin.</p>
<p>Nubbi árbevirolaš dieđu hápmi, guoská dutkamii, ja dat lea <span type="quote">“máhttu /diehtu ovddeš servodagas ja beaivválaš eallimis dutkiid perspektiivvas. Dát lea dávjá spesialiserejuvvon máhttu, daid seamma dovdomearkkaiguin go urbána máilmmi fágamáhtus leat”</span> (Hoëm 1996: 1). Dát guokte hámi, árgabeaivváláš máhtu/diehtu ja dutkojuvvon ja systematiserejuvvon máhtu/diehtu leat goappašagat dárbbašlaččat sámeskuvlla ovddideames. Dat mearkkaša ahte álgoálbmogiid árbevirolaš diehtu ferte leat ealli diehtu servodagas, masa leat árvvut ja norbmat čadnon, muhto dan seammás ferte leat maid dutkan, mii formalisere, systematisere ja differensiere árbevirolaš dieđu fágaide skuvlavuogádagas.</p>
<p>Hoëm mielas sámeskuvlla ovddidanhástalussan lea, ahte formála skuvlavuogádat speadjalastá gávpotservodaga ja lea vuosttažettiin ásahuvvon gávpotservodaga dárbbuid gokčat. Go álgoálbmogiid árbevirolaš eallima ja birgejumi dovdomearkan lea lagas oktavuohta lundui ja sin diehtu ja máhttu speadjalastá dán gaskavuođa, de fertejit álgoálbmogat oččodit dán árbevirolaš dieđu dálá urbána ja formála skuvlavuogádahkii. (Hoëm  1996: 20.) Smith (1999: 117) gohčoda árbevieruid heiveheami ođđa dilálašvuođaide transformašuvdnan ja atná dán dehálaš oassin dekoloniserenproseassas.</p>
<p>Sáhttágo árbevirolaš oahpaheami heivehit dála urbána mállesaš skuvllaide? Dat leage maid oahpaheaddjit dán prošeavttas leat geahččaladdan dahkat ja mo sii dán čovdet válddahallo 8. kapihttalis. Árbevirolaš oahpaheapmi lea viiddes fádda ja nugo Joks čilge iežas girjjis boazodoalu máhttu sirdimis, de árbevirolaš oahpahanvuohki ii juhkkojuvvo fágaide, diehtodárbu vuolgá baicce eallinvuogis dahje praktihkas (Joks 2007: 73). Nugo lean ovdalis válddahallan, de sirdašuvvet máhtut, dieđut ja árvvut eahpenjuolgadit buolvvas nubbái (Balto 1997: 87, 106). Konteaksta mearrida, mas lea sáhka ja árbevirolaš oahpahanmálle dovdomearka lea dan ollisvuohta. Guttorm (1996), Joks (2007: 79), Sara (2003: 124–127), Oskal (1995) ja Nystad (2003: 142) čájehit buohkat iežaset dutkamušas, ahte searválagaid barggadettiin sirdašuvvet máhtut buolvvas nubbái, muhto maiddái árvvut ja norpmat. Dávjá leat árvvut lunddolaš oassin bargoságain. Guttorm čalmmustahttá holisttalaš lahkoneami árbevirolaš duojáriin. Go Sámi allaskuvlla studeanttat besse árbevirolaš duojára luhtte oahpahallat duddjot, de fuobmájedje ahte duojár ii oahpat dušše duddjot, muhto su ságastallamat studeanttaiguin ledje mihá viidábut. Nu fátmmastedje duodjeságat áššiid, mat guske eallimii ja eallinvugiide ja dieinna lágiin ožžo studeanttat stuorát áddejumi duoji kontekstii, dan birrasii mas duodji doaibmá. (Guttorm 1996.)</p>
<p>Grete Bergstrøm gieđahallá ávkkálaččat árbevieru ja sámi modernitehta dutkamušastis. Son suokkardallá árbevirolaš dieđu, man oktan dovdomearkan lea ahte vuoiŋŋalaš ja oskkolaš oasit eai sirrejuvvo eret máilmmálaš dieđus. Álgoálbmotdiehtu laktása álgoálbmogiid eallinvuohkái, ruohttasiidda ja lea áiggiid čađa čohkkejuvvon diehtu ja áddejupmi olbmo sajádagas universsas. (Bergstrøm 2001: 18–20.)</p>
<p>Jens-Ivar Nergård gieđahallá sámi diehtohámiid ja čállá, ahte sámi diehtoárbevierru lea laktásan lundui nu ahte olmmoš ii sáhte sirrejuvvot luonddus eret ja ahte luondu lea eaktun eallinlágiide (2006: 97). Lagasvuođa lundui duođaštit máŋga sámi čálli, earret eará Nils-Aslak Valkeapää (1985, 1988) Johan Turi (1910) ja Israel Ruong (1969). Dán diehtoáddejupmái dahje kosmologiijai gullá maid dat, ahte luondu ii lea olbmui objeaktan ja olmmoš ii sáhte eksisteret luonddu haga. Nergård čuoččuha, ahte dákkár nana lagasvuohta lundui, mii gullá sámi diehtoárbevirrui, hástala oarjemáilmmi luonddu áddejumi. Nergård diehtoguorahallan čájeha dan seammá, maid ollu eará álgoálbmotdutkamušat celket dien hárrái, ahte dás lea sáhka ollis diehtovuogádagas, gč. omd Hirvonen (1991, 1998), Kuokkanen (2000, 2005), Sara (2003), Nystad (2003), Jernsletten (2007), Battiste (2000), Porsanger (2005), Helander (1996) ja Smith (1999). Nils Oskal, gii lea dutkan boazolihku ja dovdá boazodoalloeallima bures, čállá ahte olbmo ja luonddu ii sáhte sirret go lea sáhka boazoealáhusas (1999: 179). Guttorm doavttergrádadutkamušas <span type="quote">“Duoji bálgát”</span> boahtá ovdan ahte sihke sámi ja British Columbia álgoálbmotjoavkku duojárat geavahit iežaset dáidaga deattuhit gullevašvuođa eatnamiidda ja kultuvrii (2001: 225). Vuoiŋŋalaš bealit árbevirolaš dieđus eai leat nu almmolaččat ja jus árbevirolaš diehto- ja árvosirdin gártá almmolaš ásahusaid háldui, nugo skuvllaide, de lea várra ahte diehtu boatkana, nugo muhtin oahpaheaddjit balle.</p>
<p><em type="bold">Árbevirolaš ekologalaš diehtu  </em></p>
<p>Ovdalis  čájehin, ahte sámi árbevirolaš diehtu lea holisttalaš ja čatnasa sakka olbmo ja luonddu oktavuhtii. Dákkár luondduáddejupmi, mas olmmoš ja luondu leat sorjavaččat nubbi nuppis váikkuha dasa, mo olbmot hálddašit luonddu ja mo sii gulahallet luondduin. Nu leage sámiid ja eará álgoálbmogiid luondduhálddašeapmi ja -áddejupmi šaddan áigeguovdilin otná máilmmis. Máilmmi luondduhálddašeapmi ja luonddugáhtten lea eahpelihkostuvvan iige leat šat jáhkku dasa, ahte oarjemáilmmi diehtu, dutkan ja teknologiija sáhttá čoavdit nuoskkidemiid ja energiija- ja borramuškriissa. Oarjemáilbmi lea dál ohcamin man láhkai álgoálbmogiid árbevirolaš diehtu ja luondduhálddašeapmi sáhtášii leat ávkin máilmmeservodaga dálá hástalussii.</p>
<p><span type="quote">“Sámi mánáid bajásgeassin”</span> girjjis lea muitalus ádjá ja su áddjuba ságastallamis, mii oahpaheddjiid mielas lei váimmus ášši go sámi luondduhálddašeamis ja váraváldimis lea sáhka. Nu leage, ahte muitalusas áddjá čájeha gándii, mo lea čorgen vuovddi ja eatnamiid iežas máŋis. Lea  gaikon buot áiddiid eret. Son  lohká, ahte go juo oktage máŋisboahttiin ii áiggo gilvit gittiid, de galgá luondu fas beassat savvot ja jávistit olbmo luottaid. Nuorra almmái hirpmástuvvá ja ákkastallgoahtá ádjáinnis, ahte siihan oamastit dáid eatnamiid, ja sis leat eanagirjjitge mat duođaštit dán. Áddjá vástida: <span type="quote">“Mun lean dušše luoikkahan eatnamiid dan boddii go dárbbašin.”</span> Dajaldat boahtá guhkkin dego dieid sániid ii dajašii  dušše áddjá, muhto dieid sániid dadjamin, orrot buot ádját, máttarádját ja máttarmáttarádját, muitala áddjut. Dáhpáhus lea čuohcan sutnje go son fáhkka fuobmái man dehálaš dát sáhka lei áddjá mielas. Dat ahte áddjá lei válmmas oaffaruššat barggu ja daid ollu searaid, maid son eallinagis lei bidjan dáid eatnamiidda, lei hirpmástuhtti. Áddjái lei deháleabbo oahpahit maŋisboahttiide árbevirolaš sámi jurddašeami ja áddejumi luonddu</p>
<p>hálddašeamis go dan ahte guođđit eananoamastan girjjiid sidjiide árbin. Ádjá váimmu áššiin lei čájehit, ahte olmmoš ferte árvvus atnit luonddu ja dan maid luondu addá, ja diehtit muittuhit ahte olbmos lea geatnegasvuohta dikšut luonddu nu ahte sáhttá ain návddašit dan attáldagaid. (Balto 1997: 48.)</p>
<p>Dát ja eará muitalusat, maid <span type="quote">“Gal dat oahppá go stuorrula”</span> -prošeavtta oahpaheaddjit maid muitalit, speadjalastet dan, man láhkai árbevirolaččat leat oahpahan bajásšaddi buolvva hálddašit luondduvalljodagaid jierpmálaččat. Ja muitalusain lea iežas pedagogihkka. Nergård čilge dieđu iešguđetlágan hámiid, ja atná muitalusa sámi árbevieru guovddáš diehtohápmin. Muitalusas lea guovddáš sadji árbevieru sirdimis ja ođđa dieđu háhkamis ja ráhkadeamis – ja mánát maid hárjánit guldalit dárkilit ja ieža muitalit. Muitalusas lea sisdoallu mii lea dan sáttasátni, muhto das lea maid ii-oinnolaš bealli, mii lea huksejuvvon muitalusa birra ja man Nergård gohčoda muitalusa kosmologiijan. Muhtimin muitalusa kosmologiija lea deháleamos oassi, mii speadjalastá sámi jurddašeami vuoiŋŋalaš beliid ja mii muitala olbmo oktavuođas lundui ja maiddái olmmošlaš gaskavuođaid birra (Nergård 2006: 78, 79). Sámi pedagogaid hástalussan lea fuobmát muitalusaid sáttasániid, ii-oinnolaš beliid ja sámi kosmologiija daid duohkin vai sáhttet oahpahettiineaset maiddái dáidda čujuhit.</p>
<p>Dán oktavuođas lea vuogas fuopmášahttit, ahte sámi ja álgoálbmogiid árbevirolaš diehtu lea ožžon saji ja árvvu maiddái máilmmi dási luondduhálddašan- ja luonddugáhttenbarggus. Philip Burgess čujuha Rio Agenda 21 deklarašuvdnii (kap. 26) man gieđahalle ON konferanssas 1995 ja mas guorahalle luonddubirrasa ja dan ovddideami. Deklarašuvnnas daddjo ahte álgoálbmogiin lea nana rolla birashálddašeamis ja -ovddideamis danin go sis lea das diehtu ja árbevirolaš praksisat. Konferánsa cealká, ahte álgoálbmogat leat moanaid buolvvaid čađa ovddidan holisttalaš árbevirolaš dieđu iežaset guovlluid, luondduriggodagaid ja birrasa hárrái ja das leat oktii giessasan eana, guovlu ja diehtu (Burgess 1999: 9). Seammá jagi UNESCO nanne raportta Rio Agenda 21, mas celko ahte álgoálbmogiin birra máilmmi lea dárkilis diehtu iežaset birrasis ja dáid birrasiid luonddu riggodagain.</p>
<p><span type="quote">“Our Creative Diversity also acknowledge that, indigenous peoples throughout the world have acquired detailed knowledge of their environmental and its natural resources”</span> (Unesco 1995: 211).</p>
<p>Árbevirolaš dieđu luondduhálddašandiehtu ja luondduáddejupmediehtu gohčoduvvo máŋggain namain, nugo álbmotekologiija, etnoekologija,</p>
<p>árbevirolaš biras- ja ekologalaš diehtu, álgoálbmotdiehtu, vieruiduvvan riekti (<em type="italic">customary law</em>) ja eanandiehtu. Árbevirolaš dieđu etnohistorjá, báikkálaš diehtu, njálmmálaš historjá ja njálmmálaš árbevierru sáhttet maid speadjalastit luondduhálddašeami ja áddejumi (Burgess 1999: 9). In áiggo dás guorahallat buot dáid doahpagiid iešvuođaid, dušše dan maid <span type="quote">“árbevirolaš ekologalaš diehtu”</span> sisttisdoallá.  </p>
<p>Árbevirolaš dieđu ekologalaš dimenšuvnna čilge Fikret Berkes nu, ahte dađistaga lea čohkkejuvvon diehtu, praksisat ja jáhkut, mat ovdánit heivehemiid vuođul ja sirdásit boahtte buolvvaide kultuvrralaš sirdimiid bokte ja dát diehtu lea oktavuođa birra buot daid gaskka mat ellet, daidda gullá maid olmmoš.</p>
<p><em type="italic">“</em>A cumulative body of knowledge, practice, and belief, evolving by adaptative processes and handed down through genrations by cultural transmission, about the relationship of living beings (including humans) with one another<em type="italic">”</em> (Berkes 1999: 8).<em type="italic">  </em></p>
<p>Dán definišuvnnas, maid Berkes lea ovttas earáiguin hutkan, namuhuvvojit seamma oasit go árbevirolaš dieđu meroštallamis, ahte dat lea diehtu, mii sisttisdoallá praksisiid ja jáhkuid, mat leat ovdánan ja ovdánit heivehuvvon proseassaid  čađa ja sirdásit buolvvas bulvii. Dát definišuvdna deattuha, ahte diehtu guoská luonddugáhppáliid gaskavuođaide, ja daidda gullá olbmo ja olbmo gaskavuođat eatnamiiguin ja eará elliiguin. Dát leage doahpaga ekologalaš dimenšuvdna, namalassii ahte buot leat giessasan oktii, olmmoš ja luondu leat sorjavaččat nubbi nuppis. (Berkes 1999.)</p>
<p>Fikret Berkes čállá ahte ekologiijadiehtaga vuođđun lea dábálaččat kvantitatiiva analysaid bokte čilget organismmaid ja birrasa gaskasaš oktavuođa, muhto dáid jagiid leat beroštišgoahtán ollislaččabut geahččat eatnama (<em type="italic">earth</em>), nu ahte buot leat giessasan oktii. Dán dihte álgoálbmogiid árbevirolaš ekologalaš diehtu šaddá hui beroštahttin dutkanmáilbmái. Berkes  čállá ahte árbevirolaš ekologalaš diehtu lea integrerejuvvon oassi báikkálaš kultuvrras ja hálddašannjuolggadusat leat heivehuvvon báikkálaččat. Resursageavaheaddjit leat ieža hálddašeaddjit, sii atnet iežaset leat báikkálaš servodaga lahttun, eaige nugo dutkit, geat leat ovttaskas olbmot ja leat ovddasvástideaddjit muhtin dovdameahttun eiseváldeásahussii. Berkes lasiha seammaláhkai go moanát earát, ahte árbevirolaš dieđu vuogádagain lea stuorra morála ja etihkalaš konteaksta, iige luondu sirrejuvvo eret kultuvrras, muhto lea oassin das. Ja ollu árbevirolaš kultuvrrain basuhit luonddu. (Berkes 1999: 9.) </p>
<p>Jielleváris ja Johkamohkis ollu oahpaheaddjit beroštit guldalit luonddu jiena, ja okta lohká ahte min mánát galget oahppat <span type="quote">“olmmošskihka”</span> go luonddus vánddardit. Dulkon su olmmošskihka nu, ahte dasa gullá olles sámi árbevierru, mii mearrida mo olmmoš galgá sihke geavatlaččat ja vuoiŋŋalaččat láhttet luonddus ja luonddu fámuiguin. Oahpaheaddjit beroštit ealáskahttit sámi ekologalaš árbevieruid, go daid čuvvot morála ja etihkalaš njuolggadusat. Ja ovdalis namuhuvvon internationála beroštupmi álgoálbmogiid ekologalaš luondduhálddašeapmái, buktá ođđa dimenšuvnnaid oahpaheddjiid bargui. Sii berrejit čuovvut, mii servodagas ja birrasis dáhpáhuvvá, maiddái politihkalaš dásis iige dušše lagas servodagas muhto máilmmiviidosaččat.</p>
<p>oahpaheddjiid oahpuide eai leat gullan riekte- ja juridihkalaš fáttát, muhto go oaidná man ollu sámi oahpaheaddjit fertejit ákkastallat ja máhttit vuođuštit bargguset ja makkár legitimitehta sin bargui lea, de galggašii sis leat riektediehtu sámiide guoski áššiid birra ja internationála álgoálbmot rivttiid birra. Sii galggašedje diehtit, mii álgoálbmotmáilmmis dáhpáhuvvá, go doppe leat sámi njunušpolitihkkárat váikkuheamen. Áššit mat doppe meannuduvvojit eai galgga báhcit politihkkáriid duohkái, muhto gaskkustuvvot sámeskuvllaide diehtun. Livččii ávkkálaš, ahte sámi oahpaheaddjit dovdet buot lágaid ja njuolggadusaid, mat regulerejit sámiid rivttiid, sihke nationála ja internationála dásis.</p>
<p>Erenoamážit oahpaheaddjit berrešedje geavahit alcceseaset ávkin Álgoálbmotjulggaštusa, maid ON:a dievasčoahkkin dohkkehii čakčamánu 13. beaivve 2007 stuorra eanetloguin. Julggaštus nanne rievtti geavahit iežas kultuvrra vuođđun skuvlensuorggis, ja árbevirolaš dieđu sajádat lea sierra namuhuvvon. Oahppo- ja skuvlensuorggi iešmearrideami gieđahallá julggaštusa 14. artihkal, mas §:s 1 čuožžu, ahte álgoálbmogiin lea riekti ásahit ja kontrolleret iežaset oahppo- ja skuvlensuorggi ja dan institušuvnnaid. Seamma artihkal deattuha, ahte galgá leat riekti oahppat ja oahpahit álgoálbmogiid iežaset gillii ja sin iežaset oahppan- ja oahpahanvugiid mielde. Julggaštus gieđahallá maid dan, mii dán akšuvdnadutkamušasge lea guovddážis, namalassii árbevirolaš dieđu mávssolašvuođa ja álgoálbmogiid rievtti seailluhit ja sirdit viidáset dán dieđu. Ovdamearkan 31. artihkkala §:s 1 daddjo, ahte álgoálbmogiin lea riekti seailluhit, kontrolleret, suodjalit ja ovddidit kulturárbbi, árbevirolaš dieđu ja árbevirolaš kultuvrralaš ovdanbuktimiid. Seamma artihkal cealká, ahte álgoálbmogiin lea riekti seailluhit, kontrolleret, suodjalit ja ovddidit intellektuála opmodahkan sin kulturárbbi, árbevirolaš dieđu ja kultuvrralaš<em type="bold"> </em>ovdanbuktimiid. Dáid ON:a ja UNESCO cealkámušaid doarju Árktalaš Ráđđi, mii deattuha, ahte árktalaš álgoálbmogiid ja báikegottiid árbevirolaš diehtu lea seamma árvosaš go dieđalaš diehtu ja dutkan, go galgá kollektiivvalaččat áddet árktalaš guovllu birrasa. (Burgess 1999: 9.) Diehtu ja čehppodat dáid riikkaidgaskasaš instrumeanttaid geavahit galggašii leat buot sápmelaččain. Jus sámi oahpaheddjiin livččii dát máhtolašvuohta, de jáhkán, ahte dat loktešii ákkastallan- ja bealuštandáiddu ja sin stáhtusa servodagas.  </p>
<p><em type="bold">Árbevieruid ealáskahttin lea lobálaš </em></p>
<p>Oahpaheddjiin dihtet, ahte sii fertejit háhkat dieđuid árbevieruin, go dat eai leat gávdnamis girjerájuin. Dat ahte árbevirolaš diehtu lea njálmmálaš diehtu, mii sirdása buolvvas nubbái, buktá oahpaheddjiide hoahppodovddu. Árbevirolaš diehtu ii galggašii jávkat. Fáttáid válljemis oahpaheaddjit eai čuoldde eret vuoiŋŋalaš beali árbevirolaš dieđus, nugo mii leat hárjánan oaidnit dahkkojuvvomin skuvlavuogádagas. Oahpaheaddjit dovddahit, man sakka árbevirolaš dieđu vuoiŋŋalaš bealli lea áitojuvvon ja dulbmojuvvon. Sámi vuoiŋŋalašvuođa lea kristtalašvuohta vealahan ja gieldán. Sihke Ruoŧa ja Norgga girku lea muhtin jagiid dassá átnon sámi álbmogis ándagassii, go leat heađuštan ja dubmen birovuohtan sin árbevirolaš vuoiŋŋalaš praksisaid. Vaikko girku leage bivdán ándagassii, de lea dán <span type="quote">“duomus”</span> leamašan nu čiekŋalis váikkuhus, ahte muhtun kristtalaš sámit ain dálge dubmejit árbevirolaš vuoiŋŋalašvuhtii gulli áššiid báhkinvuohtan ja suddun. Ii leat imaš, ahte oahpaheddjiin vuhtto várrugasvuohta ja eahpesihkkarvuohta duostat ealáskahttit árbevieruid, maidda sáhttá leat vuosteháhku mánáid ruktobirrasiin.</p>
<p>Oahpaheaddjit dárbbašit oahppat bealuštit ja vuođuštit ođasmahttindoaimmaid lágalaččat, ulbmilaččat ja pedagogalaččat. Dan vurdet váhnemat, Ruoŧa skuvlaeiseválddit, lagamus hoavddat ja sihke sámi ja ruoŧa servodat. Dát bealušteapmi lea stuorra bargu, mii gáibida dáin oahpaheddjiin eanet máhtolašvuođa ja oahpu go dain, geat barget váldoservodaga skuvllain. Geavahit sáhtášii ollu stivrendokumeanttaid, maid in áiggo dás buot logahallat, válljen baicce čujuhit lagamus stivrengaskaoapmái, namalassii ruoŧa skuvlla oahppoplána. Ruoŧa oahppoplánas, man čuovvu maid Sámeskuvlastivrra plána, vurdo ahte sámi perspektiiva ovddiduvvo sámeskuvllain. Oahppoplána lea nationála <span type="quote">“instrumenta”</span> maid sáhttá geavahit, muhto gánniha maid mannat riikkaidgaskasaš dássái.</p>
<p>Oahpaheaddjit ja sámi skuvlaberošteaddjit galggašedje oahppat máhttit geavahit ON:a álgoálbmot julggaštusa sámi árbevirolaš praksisiid legiteremis, nugo ovdalis lean čuigen. Deklarašuvnna mielde álgoálbmogat leat eará álbmogiiguin seamma árvosaččat ja sis lea riekti atnit iežaset earaláganin, ja dan galgá doahttalit. Álgoálbmogiin lea riekti praktiseret ja ealáskahttit iežaset kultuvrralaš árbevieruid ja dábiid, doaimmahit ja</p>
<p>oahpahit sin iežaset vuoiŋŋalaš dábiid ja seremoniijaid. Dutkit gáržžidit kristtalašvuođa kontekstii árbevieruid, mat vulget vuoiŋŋalaš meanuin, nugo  čájeha Rauna Kuokkanen gii guorahallá árbevieruid ja dan oktavuođas doahpaga <span type="quote">“láhji”</span> dahje attáldaga, namalassii ahte láhji lea biebmu mii boahtá Ipmilis. Kuokkanen buktá molssaevttolaš áddejumi, namalassii ahte láhji baicce speadjalastá sámi jurddašeami dain valljodagain maid luondu ja meahcci addá olbmui. Go sámi olmmoš dohkkeha ja váldá dáid láhjiid vuostá, de son giitala daid ovddas seremoniijaid ja rituálaid bokte. (Kuokkanen 2005a: 24.)</p>
<p>oahpaheddjiid kursemii gulai ahte besse lasihit ođđa sisdoalu oahpes doahpagiidda nugo ahte álgoálbmotdiehtu lea diehtu, maid sámit ja álgoálbmogat oamastit. Dán dieđu iešvuohta vuolgá oktavuođas, mii lea álgoálbmoga ja dan stáhta gaskka, gos sii ásset. Álgoálbmogat ellet iešguđege dilis ja sin relašuvdnavuogádat stáhtii, gos sii orrot, báidná sin diehtovuorkká. Stáhtat hálddašit álgoálbmogiid iešguđetláhkai, danne sámiin ii leat seamma dilli buot riikkain gos sii orrot. In áiggo dán čállosis gieđahallat dán oasi dađi eanet, muhto deattuhit, ahte das lea stuorra váikkuhus maiddái diehto- ja oahppodiliide, mii dás lea guovddáš ášši. Politihkalaš dilli muitala, man dásis sápmelaččat besset ieža hálddašit ja hábmet iežaset oahppo- ja diehtovuogádaga.</p>
<p><em type="bold">6 Buorre dilálašvuođaid láhčin  </em></p>
<p><em type="bold">Buorre dilálašvuohta oahpa sirdimis  </em></p>
<p>Skuvllaid ja ovdaskuvllaid pedagogalaš hástalussan lea lágidit oahppama nu, ahte lea buorre dilli ja mánáin mokta ja hállu oahppat. Hástalussan lea maid, mo buriin oahppandiliin sáhttá ávkkástallat ja sirdit dan ođđa oktavuođaide. Dán prošeavtta váldodoaibma lea láhčit <span type="quote">“buori dili”</span> nu, ahte kultuvrralaš praksisiid sirdin ja ođđasit heiveheapmi buktá <span type="quote">“buori dovddu”</span>, sihke mánáide, oahpaheddjiide, ruovttuide ja lagasbirrasii. Jus dat ii dáhpáhuva, de ii leat ávki viggat bargat kultuvrralaš nannemiiguin.</p>
<p>Girjjis <span type="quote">“Sámi mánáid bajásgeassin”</span> lea ovdamearkan mu iežan mánnávuođa muitalus dákkár dilálašvuođas, mas <span type="quote">“buori oktavuođa”</span> sirdin ja heiveheapmi ođđa kontekstii dáhpáhuvai. Čilgen mo máná oažžuma birra lávejit dahkat gelddolaš muitalusaid, maidda mánát ja beallešattot mánát eai álo diehtán galgego jáhkkit. Go ieš ožžon máná, de geardduhin dáhpáhusa buoremus osiid, muhto lean maŋŋá fuobmán, man láhkai vieru heiveheapmi ođđa áigái gáibidii ođastusa. Dát sirdinbargu ii lean mieleavttus dahku, muhto stuorra hállu bajidit skeaŋkka dán áiggi mánáide, skeaŋkka maid ieš ledjen hervošan ja atnán árvvus ja muittus. Konteavstta rámma lea muitalus ja dasa laktásit muitalusbottu kvalitatiiva bealit, nugo suohtastallan, gelddolašvuohta, searvevuođadovdu, juogadeapmi, ráhkesvuohta ja liekkusvuohta, humor sihke leaikkastallan ja duođalašvuohta, máinnas ja stoagus ja dán oktavuođas stuorimus oavdudáhpáhusaid imaštallan. (Balto 1997: 101–103.)</p>
<p>Hoëm lea iežas sosialiserenteoriijas lokten <span type="quote">“buori dilálašvuođa”</span> mearkkašumi sosialiserenoktavuođas. Son deattuha ahte <span type="quote">“gode situasjoner”</span>, buorit dilit, ásahit dovddolaš čatnašumi mánnái bajášattadettiin. Hoëm sosialiserenteoriija in áiggo dás ollislaččat váldit ovdan, baicce mo dat doaibmá. Son geavaha ovdamearkan, mo bás mánná árrat eallimis vásiha oažžut dárbbuidis duhtaduvvot, omd. go eadni njamaha su, de vásiha oktavuođa ja lahkavuođa suinna <span type="quote">“buorrin”</span> ja nu ásahuvvo sutnje <span type="quote">“buorre dili”</span> dovdu. Dát buorre dili dovdu sirdašuvvá dađistaga sihke sullasaš diliide ja eará olbmuide. Hoëm čilge ahte sámi birrasiin ii lean njamaheapmi dušše máná ja eatni boddu, das sáhtte lean eará bearašlahtut ja maiddái eará doaimmat. Nu viiddidii mánná <span type="quote">“buorre dili”</span> dovddu dađistaga go stuorrulii ja nu ledje eará lagas olbmot ja eará doaimmat maid mielde duhtadeamen daid dárbbuid, maidda mánná čatná árvokvalitehta. Mánná álgá liikot váhnemiiguin ja lagasolbmuiguin ovttastallamii ja viiddida <span type="quote">“buorre dili”</span> ásahemiid ain ođđa oktavuođaide ja diliide. Árvokvalitehta buktá gullevašvuođadovddu sihke máteriálalaš ja ii-materiáláš oktavuođaide, olbmuide ja lundui. (Hoëm 1978: 26, 27.)</p>
<p>Searvevuođa mearkkašumi gieđahallá maid Sara (2003) artihkkalisttis, mas čilge árbevirolaš oahppama ja oahpposirdima konteavstta. Son ii ságaškuša árvokvalitehta ásaheamis, nugo Hoëm dahká, muhto geavaha sáni “searvelatnja”  čilget oktasaš <span type="quote">“lanja”</span> dahje dilálašvuođa, gos sámi bargomáhtut, vásáhusat ja nammijadieđut leat anus ja oahpahuvvojit. Searvelatnjii eai gula dušše praktihkalaš máhtut ja čehppodagat, muhto oktiiráđálašvuođa ja servvoštallama máhtut ja maiddái ságastallama ja sárdnádallama máhtut. Mánát sáhtte unnivuođa rájes hárjánit searvat. Sara válddahallá váldomomeanttaid dán oahpposirdinproseassas. Mánát ohppet oaidnimiin ja áicamiin bargguid, gullamiin bargoságaid, veahkehemiin ja ieža hárjehallamiin dakko gokko ain nákcejedje. Searvelatnja lea erenoamáš pedagogalaš ásahus, go doppe eai buohkat bargan dan seammá, muhto olbmuid gaskkas lei bargojuohku. Searvelanjas doaibma surggiidii čehppodagaid, sohkabeliid, gullevašvuođaid, ahkodagaid, ealáhuslágiid ja searaid mielde. (Sara 2003: 125–127.)</p>
<p>Báikkálašjođiheaddji ja oahpaheaddji ja Gudrun Kuhmunen atná bargologgas ođđa praksisiid ovddideames ovdamearkan sámi leavgga geassima ovdaskuvllas, man son dihtomielalaččat ráhkada positiiva dáhpáhussan mánáide. Son čállá loggagirjjis, 2006−05−01, ahte go ollesolbmuin lea positiiva oaidnu ja beroštupmi čuovvu dárkilit ja áicá mánáid oahppama, de njoammu dát buorre dovdu mánáide. Pedagoga strategiija lea ásahit bottuid, main lea buorre dovdu, nu ahte dát buorre dovdu čuovvu máná ja ollesolbmo. Ollesolmmoš ferte guldalit ja áicat máná rumašgiela ja diehtit, mo su iežas oassálastin ja rumašgiella dulkojuvvo ja váikkuha mánáid oahppanmoktii. Dasa lassin Kuhmunen čatná movtta ja ilu dasa, ahte dáhpáhusain lea árvu ja meinnet sihke ollesolbmuide ja mánáide. Mánáide ii dárbbaš dadjat, ahte leavga lea allaárvosaš, dan sii oidnet go dat vurkkoduvvo dološ, divrras giissá siste. Ollesolbmot fertejit leat dihtomielalaččat iežaset láhttemiiguin, go láhttemiiguin meta-kommuniserejuvvojit árvvut<em type="bold">.  </em></p>
<p>Artihkkalis <span type="quote">“Árbevierru ja ođđa jurddašeapmi kultuvrralaš diehtosirdimis”</span>, mas  čálán diehtosirdima birra gaskkusteaddji pedagogalaš lávddis, čilgen ahte oahppama sáhttá geahččat guovtti láhkai: iežamet vásáhusaid vuođul ja go lea nubbi olmmoš gaskkusteaddjin birrasa duvdosiid ja oahppi gaskkas. Gaskkusteaddji addá mánnái dieđu ee. kultuvrralaš dieđu man njuolggovásáhus ii sáhte addit, ovdamearkka dihte árvvu ja mearkkašumi ferte gaskkustit sirdinproseassas. Gaskosteaddji oahppan ii leat nu dovddus</p>
<p>doaba pedagogalaš teoriijaid gaskkas. Teoriija čuvgeha man láhkai gaskosteaddji bargu lea fuomášahttit mánnái, man láhkai su dovddiidusat (stimulit) leat čatnasan birrasii ja stuorát oktavuođaide. Gaskosteaddji sirdá dieđu, ovdamearkka dihte kultuvrralaš dieđu ja máhtu, maid mánná ieš ii sáhte dušše dovddiidusa ja vásáhusa bokte fuomášit. Kultuvrra sirdimis ođđa buolvvaide leat ja leat leamašan dehálaš gaskosteaddjit <span type="quote">“elders”</span>, láidesteaddjit dahjege kulturčeahpit, nugo sin sáhtášii gohčodit. (Balto 1997b.)</p>
<p>Gaskkusteaddji oahppama (<em type="italic">mediated learning</em>) lea gárggiidahttán Pnina Klein, guhte deattuha, ahte máná oahpaha ja oahpásmahttá iežas birrasii ollesolbmo dahje fuolaheaddji gaskavuohta mánnái. Fuolaheaddji bargun lea láidestit máná, vai mánná fuomáša, mo galgá sirret iežas dovddiidusaid nu ahte oaidná mii lea dehálaš. Dasa lassin máná ferte láidestit dustet hástalusaid konstruktiiva vuogi mielde. Ollesolmmoš sáhttá viiddidit máná dáiddu ohcat ođđa dovddiidusaid, maiguin ávkkástallat ja čoavdit maid hástalusaid. Dákkár láidesteapmi lasiha máná intelligeanssa, Klein čállá. Jus ollesolmmoš áigu stimuleret máná vuoiŋŋašfleksibilitehta, de ferte láidestit máná fuomášit dan, mii lea guovddáš ášši (fokus), omd. dan makkár rámma sisa galgá bidjat dáhpáhusaid. Dán láhkai mánná oahppá ieš doalahit áššiin fokusa. Nubbi ášši maid Klein lokte láidestanoahppamis dehálažžan, lea ollesolbmo beroštupmi ja mokta. Jus fuolaheaddji ieš berošta das, maid son gaskkusta, de mánnái lea geahppaseabbo oahppat. Dasto Klein mielas dieđu ferte bidjat ollisvuhtii, iige cuvket bihtážiidda. Buoremus lea oahpahit máná hástalusain, dalle čuožžila dárbu čatnat oktii vásáhusaid ollisin. Ovdamearkka dihte mánná, gii ovdal lea oaidnán muoras lastta, sáhttá ođđa lastta áiccalmahttima maŋŋá  čatnat dan ovddit vásáhussii ja imaštallat, man láhkai lasta lea nuppelágan go ovddit. (Klein 1989.) </p>
<p>Kuhmunen bargá gaskkusteaddji oahpa mielde, dat lea vuohttimis su leavgageassinseremoniijas. Son háliida ahte mánáide sámi leavgageassin lea allaárvosaš boddu, danne lea dehálaš, ahte son gieđahallá leavgga nu fiidnát go vejolaš. Maiddái eará ollesolbmot fertejit láhttet seamma láhkai go son. Dieinna lágiin sii sáhttet rumašgiela bokte muitalit mánáide, ahte sámi leavga ja dan geassin stággui lea allaárvosaš ja gudnejahttojuvvon dáhpáhus sin skuvllas. Dieinnalágiin Kuhmunen čájeha, mo lea láhčit <span type="quote">“buorre dili”</span>, go áigu lihkostuvvat árbevieruid sirdimis dahje rievtti mielde dás šaddaduvvo ođđa sámi seremoniija, mas lea árvu ja meinnet, dáhpáhus maid mánát bohtet muitit. Dán lágan praksisiin lihkostuvvá sámeskuvla nannet sámi mánáid gullevašvuođa Sápmái.<em type="italic"> </em></p>
<p>Kulturárbbi sirdin ii sáhte lihkostuvvat jus oahpaheddjiin ii leat mokta, duostilvuohta ja máhtolašvuohta fievrridit kulturárbbi oahpahusa bokte. Oahpaheaddjit dárbbašit ieža maid leat <span type="quote">“buorre dilis”</span>. Ovdalis lea juo namuhuvvon álgoálbmogiid árgivuohta ja leage čalbmáičuohcci, man ollu leat oahpaheaddjit, geat muđui leat nannosat iežaset ámmáhis, geat eai duostta ávkkástallat iežaset kulturduogážiin ja kulturmáhtuiguin skuvlabarggus. Árgivuohta bođii vel čielgaseabbo oidnosii, go bessen ságastit singuin guovttágaskan. Imaštan manne hirpmástuvan, go lean guhká juo diehtán, ahte mii sámit leat oahpahuvvon duolbmat iežamet duogáža, muhto in leat diehtán man čiekŋalis dat lea ja man viidát dát sáhttá váikkuhit olbmo eallimis. Oahpaheaddji Desideria Pittsa muitala, mo son lea nanosmuvvan:</p>
<p><span type="quote">“Buot deháleamos lea ahte mii dál duostat bargat sámi vuogi mielde ja leat nanosmuvvan dasa dán prošeavtta áigge”</span>.</p>
<p>Ja nubbi oahpaheaddji Britt-Inger Baer joatká:</p>
<p><span type="quote">“Prošeakta lea lokten sámi skuvlla oidnosii. Ii leat šat ballu ja jáhkku, ahte sámi árbevierru ii leat seammá buorre go eará. Fuobmá ahte go láddi máhttá, de mun maid máhtán”</span>.</p>
<p>Muhtimat dáin oahpaheddjiin leat guhká geahččaladdan ja lihkostuvvan heivehallat sámi kulturárbbi skuvlii ja dainna lágiin ovddidan sámi skuvlla. oahpaheddjiide lea sámegiella ja kulturoahppu leamašan eaktodáhtolaš lasseoahppu go sin vuođđooahpuin eai lean sámiide guoski áššit fágan. Sihke lassioahppu ja ovddidanbargui hárjáneapmi lea leamašan ovdamunnin ákšuvdnadutkamii. Erohusat leat vuhtton barggu áigge, go nuppit leat šaddan ražastit eanet go nuppit earát. Okta dain gii lea bargan prošeavttaiguin ovdal, lea mánádikšu Maria Kristoffersen, guhte árvvoštallá prošeavtta váikkuhusa ná:</p>
<p><span type="quote">“Lean ovdal maid bargan sápmelašvuođa ovddidemiin, muhto dál lean duođai lokten dan oidnosii. Mii dovdat eanet go goassege, ahte dát lea lobálaš ja sávahahtti bargu. Ii oktage šat hirpmástuhtti láhkai loktedatta čalbmegulmmiid dan dihte. Ja váhnemat, geat ballet mánáideaset massimis ruoŧa skuvlla, leat maid dál oadjebasabut go fuobmájit, ahte sápmelašvuohta maid skuvle mánáid.”</span></p>
<p>Dát leat dušše oasáš dákkár cealkámušain, mii nanne maid ovdal lean čájehan, ahte oahpaheaddjit, váhnemat ja sámi searvevuohta ii riekta duostta jáhkkit, ahte sápmelašvuohta heive, dohkke, lea ávkkálaš, gánniha ja dan lea lohpi sirdit maiddái skuvlii. Ollu oahpaheaddjit lohket, ahte dát prošeakta lea nannen sin sámi iešluohttámuša. Ja dat lea vuohttimis; oahpaheddjiin lea ođđa duostilvuohta ja iešluohttámuš badjánan.</p>
<p>Nugo lea juo daddjon, de lea oahpaheaddjin nana diehtu das, ahte sii leat <span type="quote">“massán”</span> juoidá. Dat lea vuohttimis prošeaktaohcamušas, mas Skierri ovdaskuvla čilge aiddo fal dán beali:</p>
<p>“Ovdal lei lunddolaš, ahte bajásgesse mánáid sámekultuvrii. Odne leat mii sámit unnitlogus majoritehta servodagas; mii mearkkaša ahte min kultuvra gáržu ruovttu seinniid siskkobeallai. Skierrái ja sámeskuvlii lea dehálaš bargun ovttas váhnemiiguin ja muđui sámi servodagain leat mielde addimin mánáide sin iežaset kulturárbái vuođu, mii nuppádassii lea mielde huksemin min boahtteáiggi. Sápmelaš bajásgeassin ja oahppan mearkkaša maid, ahte váldit vuolgaga iežas kultuvrras sihke dalle go ieš oahppá ja go earáid oahpaha, oahppat iežas sámi vuogi mielde dahje geavahit sámi pedagogihka” (Interreg ohcamuš 2004).</p>
<p>Dás muitaluvvo, mo oahpaheaddjit oidnet koloniserema váikkuhusaid ja maid ahte sis leat čielga vuordámušat dasa maid sii dárbbašit oahppat. Sii dárbbašit dekoloniseret iežaset doaibmanvuođu.</p>
<p><em type="bold"><span type="quote">“Buorre olmmoš”</span> soabada ja gulahallá earáiguin ja luondduin  </em></p>
<p>Makkár višuvnnat dasto leat? Makkár olbmuid sámi servodat háliida? Lean ovdalis  čilgen áigumušaid, muhto ferte dárkileabbo guorahallat, mii lea dáid linnjáid gaskkas <span type="quote">“buorre olbmo”</span> birra ja sáhttágo dan vuođul govahallat, mii sámi čalmmiiguin lea <span type="quote">“buorre olmmoš”</span>?</p>
<p>Okta mas bures boahtá ovdan ahte mii bargat álgoálbmotdieđuin, lea go luonddu ja olbmo gaskavuođas lea sáhka. Dat lea maid okta dáin áššiin, main oahpaheaddjit ja erenomážit Kuhmunen ja Sarri leaba bargan go skuvllas ja ovdaskuvllas nugo soai čilgeba lea luonddufágas oalát sirren eret vuoiŋŋalaš beliid, fága lea buhtes luonddudiehtaga mielde huksejuvvon (Kuhmunen &amp; Sarri 2007, gč.  čuvvosa 2). Soai bidjaba fokusa dasa, ahte skuvlla praksis rievdá jus luonddufága rievdada nu, ahte luondu šaddá sámi arenan skuvllas, ahte luondu dahká vuođu sámi skuvlii. Ja nugo álggus doahpagiid meroštallamis bođii ovdan, de lea álgoálbmotdieđu dovdomearkan ahte buot leat oktii čadnon, sihke oinnolaš máilmmálaš ja praktihkalaš diehtu, muhto maiddái vuoiŋŋalaš diehtu ja dábiin ja meanuin boahtá dát oidnosii.</p>
<p>Nubbi beroštupmi mii bođii ovdan oahpaheddjiid gaskkas, lea oahpahit mánáid birget. Dat mearkkaša, ahte mánát besset oahpahallat iešbirgejumi mii fas bajida iešluohttámuša. Go birgemis lea sáhka, de dat lea eanet go oahppat praktihkalaš bargguid, nugo ceggestit lávu, dádjadit meahcis, váibadit luosa dahje duogŋat gápmaga. Birgen lea psykalaš dásis oahppan, válmmaštuvvot dasa ahte mánná jáhkká nagodit, máhttit ja gávdnat čovdosa hástalusaide ja luohttit dasa, ahte olmmoš sáhttá buot oahppat.</p>
<p>Eai leat gallis dutkan ja čilgen, mii sámiid mielas lea buorre olmmoš. Oskal lea okta dain, gii lea čállán iežas filosofiija doavttergráda barggus boazolihku birra ja dan oktavuođas maid guorahallá mii <span type="quote">“buorre olmmoš”</span> lea, mo dat áddejuvvo sámiid gaskkas. Oskal lea guorahallan boazodili Guovdageainnus buorre golbmalogi jagi das ovdal ja válddahallá mo boazolihkku gáibida <span type="quote">“buori olbmo”</span>. Boazolihkku lea čadnon dasa mo, meannuda bohccuiguin. Herggiid ii galgga barggahit badjelmeari, baldalit dahje bágget, muhto meannudit daiguin váibmoláđđásit. Herggiid nealgudeapmi lea seammá go sin bilkidit iige galgga ealu geahččat dušše gaskaoapmin, muhto atnit dan árvvus iešalddis. (Oskal 1995: 94–95.)</p>
<p>Muhto buorre olmmošlašvuhtii gullá eanet go dat. Boazosápmelaš galgá eallit olmmožin, leat rehálaš, vuoiggalaš ja gutnálaš. Dasa gullá maid soabadeapmi ja gulahallan eará olbmuiguin, eará boazosápmelaččaiguin iige dušše olbmuiguin, muhto guohtoneatnamiiguin, johtolagaiguin, guottetbáikkiiguin, orohagaiguin, vákkiiguin ja obanassiige duovdagiiguin ja birrasiiguin. Buot dáid báikkiin leat vuoiŋŋat, maiguin ferte soabadit. Oskal  čatná maiddái juoigama dán gulahallamii go čállá, ahte ii leat dáhpedorbmi ahte sámit <span type="quote">“juoigamiin muitet, muitalit, muittohallet, čábbudit váriid, vákkiid ja orohaga dego boares olbmá”</span>. (Oskal 1995: 96.) Nugo mun oainnán Oskal válddahallama, de orru sámiid gaskkas oahpis, ahte olmmoš gii gulahallá sihke luondduin ja olbmuiguin, lea <span type="quote">“buorre olmmoš”</span>. Sámi vuođđojurddašeami  čilge vuohkkasit sámi multidáiddár Áillohaš, gean dáidda bajida olbmo ja luonddu oktavuođa vuoiŋŋalaš dássái. Luonddus lea heagga ja vuoigŋa, vel geađgige eallá, nugo son čállá diktagirjis Jus gazzebiehtár bohkosivččii: <span type="quote">“váldit geađggi gihtii ja doallat dan čorpma siste dassážii, go dat álgá coahkkit, eallit, hupmat ja lihkadit”</span>. (Valkeapää 1996: 72.)</p>
<p>Muitalusas lea guovddáš sadji sámi kultuvrra sirdimis boahtte buolvvaide. Jens-Ivar Nergård nanne ja viiddida muitalusa mearkkašumi, go čállá, ahte sámi muitalanárbi lea eallimateriála, mas leat iešguđetlágan olahusat iešguđetlágan dilálašvuođain; ii dušše suohtastallamis, diktemis ja kultuvrrasirdimis. Muhto muitalusat guddet vuođđomateriála, mii lea eaktun doalahit oktasaš áddejumi ja dulkojumi dáhpáhusain ja dáhpáhusmeanuin.</p>
<p>Muitalusaid dikšot bearraša gaskasaš ja báikkálaš dulkonsearvevuođaid ja hábmejit dan. Muhtimin lea muitalusain morála ja eallinnjuolggadussii guoskevaš doaibma, muhtumin fas lea sáhka konkrehta vásáhusain ja geavatlaš čehppodagain. Nergård oažžu ovdan muitalusa nuppástuhttin- ja ođasmahttindoaimma sirdinproseassas. Son čállá, ahte muitalusat leat šiehtadallanarena, gos sámi árbevierut seailluhuvvojit, nuppástuvvet ja ođastuvvojit, ja dain leat sihke oinnolaš ja čihkkojuvvon bealit, gaskkustit sihke konkrehta historjjá ja kosmologiija, mas historjá vuolgá. (Nergård 2006:25, gč. maiddái Hirvonen 1999, Kuokkanen 2000.)</p>
<p>Sara searvelatnjateoriija mielde olmmoš lea doaibmá luondduin, ealli luondduin, mii ieš oahpaha dainna lágiin, ahte olmmoš lea luonddudili soaitimiid hálddus bargamušaidisguin ja oahppamušaidisguin. Sara čilge, ahte dálá olmmoš ii doaimmat dušše dáid buolvvaid máhtuid, muhto ovddit buolvvaid ja máttuid máhtuid, árvvoštallamiid, ságastallamiid ja oktavuohta luondduin. Searvelanjas lea oktiičadnon buot álguálbmotmáhttu go máhttu ja diehtu sirdašuvvá buolvvas bulvii, sihke oinnolaš barggut ja mentála ja psykososiála diehtu ja máhttu. Álgoálbmot dieđu dovdomearkan lea, ahte vuoiŋŋalaš praksisat ja jurddašeamit leat oassin diehtooppalašvuođas. Árvvut sirdašuvvet searvelanja oktavuođas ja dasa gullet maid jurdagat das, mii buorre olmmoš lea. (Sara 2003: 125.)</p>
<p>Loggagirjjistis, 2005−10−11, oahpaheaddji Kuhmunen čállá, ahte Sara teoriijat luonddu ja olbmo gaskavuođas leat muhttán su jurddašeami ja praksisa. Sii Skierri ovdaskuvllas čorgejedje ovddeš árrana skuvlašiljus vehá earaláhkai go lávejedje. Go sii vulge viežžat árrangeđggiid meahcis ja bohte dakkár sadjái, mii lei oahpis, ollu jeagil ja muhtun mánát hoagihedje ahte dáppe lávejit leat áhku ja ádjá bohccot, de Kuhmunen muitalii báikki birra gos son ieš maid lea johtán bohccuiguin, ja dieinna lágiin mánát sajáiduvve dasa. Mánát guldaledje, mo son ieš láve jurdagiiguin jearrat, oažžugo váldit ávdnasiid dán meahcis, ja jurddašit maiddái ahte meahci lávejit várrugasat geavahit iige galgan váldit eará go dan maid dárbbaša. Dasto son jearrá mánáin, ahte geas galggašii jearrat lobi geđggiid váldit. Lea jaska mealgat ovdalgo nieiddaš lohká jearran ádjás lobi. Nubbi mánná lohká, ahte go leat geavahan daid, de ferte buktit daid fas deike ja muitit, gos leat váldán. Mánát gudde geđggiid várrugasat biilajorrái. De oaidniba oahpaheaddji guovttos, ahte mánát leat fuobmán árransaji ja go okta gánda áigu váldit das ovtta geađggi, de gieldá nubbi su; <span type="quote">“Ále, dieid geđggiid ii oaččo doahtadit!”</span> Báiki oažžu nama ja mearkkašumi daid olbmuide geat doppe johtet ja barget. Fysihkalaš luondu šaddá olbmo doaimma bokte <span type="quote">“báikin”</span>. Su ohppiide dás šaddá báiki, gos sii vižže árrangeđggiid, báhcá muitui, ja sin muitalusat dán barggu birra ivdnejit dán báikki mearkkašumi.</p>
<p><em type="bold">Iešráđálašvuohta, hástalusaid čoavdindáidu  </em></p>
<p>Min deaivvademiin oahpaheaddjit dávjá smihttet, mo mánáid iešbirgema ja iešráđálašvuođa sáhtášii ovddidit. Sidjiide iešráđálašvuohta lea okta guovddáš viggamuš sámi bajásgeassimis. Juohke servodaga eallinláhki ja birgenvuohki meroštallá daid máhtuid ja dáidduid, mat leat sávahahttit. Oahpaheaddjit atnet iešráđálašvuođa ovddideami relevánta áigumuššan sámáidahttinbarggus. Ruoŧa skuvllaid/ovdaskuvllaid oahppoplánain lea seamma ulbmil, mii dahká dán áigumuša <span type="quote">“lobálaš”</span> viggamuššan sámi skuvllain. Dađe mielde lea geahppasat ovddidit viggamuša, mii lea oktasaš nationála ja báikkálaš dásis. Muhto vaikko iešráđálašvuođa áigumuš lea ruoŧa oahppoplána ja sámi oahpaheddjiid oktasaš beroštupmi, de ii dárbbaš leat sámi áddejupmi ja bargovuohki iešráđálašvuođa ovddideamis seammalágan go ruoŧa skuvlla vuogádaga. Sámi árbevieru earaláganvuohta buktá hástalusaid go dáid galgá transformeret skuvlii.</p>
<p>Lea dárbbašlaš dárkileabbo geahčastit áddejumiid iešráđálašvuođas. Dábálaččat sápmelaččat áddejit iešráđálaš olbmo nu ahte son birge okto sihke geavatlaš bargguin ja jurdaga ja hutkáivuođa dáidduin. Geavatlaš dásis diehtit omd. ahte sámi mánná galgá máhttit niibbástallat ovdalgo álgá skuvlii. Dien sullasaš konkrehta máhtuid birra lea ollu sáhka, vaikko dat eai leat dánáigge seammaláganat go ovdal eaige sámi birrasiin leat seamma vuordámušat dasa, maid mánná berre máhttit ja makkár agis sus vurdojit iešguđetlágan máhtut. Dattetge eanaš sámiid gaskkas lea dakkár áddejupmi, ahte máná iešráđálašvuođa galggašii ovddidit. Iešráđálašvuhtii gullá maid, ahte sápmelaš galgá máhttit jurddadásis, kognitiivvalaččat  čoavdit váttisvuođaid, mat sáhttet boahtit báifáhkka. Sus vurdojuvvo válmmasvuohta birgehallat ođđa hástalusaiguin.</p>
<p>Jus guorahallat lagabuidda iešráđálašvuođa, de sáhttá maid jearrat, leago sáhka oktonbirgemis vai sáhttágo iešbirgema oaidnit earáiguin ovttastallamis. Nergård čujuha dán dimenšuvdnii go čállá, ahte diehttelasat iešráđálašvuohta lea okto birgen, muhto dasa gullá maid birgen ovttas earáiguin. Nergård čujuha maid antropologa Georg Henriksen dutkamuššii, dat guorahallá mii buorre bivdi lea Naskapi álgoálbmoga vieruid mielde Newfoundlánddas. Doppe buorre báhčči ii leat dušše fal dat, gii báhčá bures, muhto son ferte máhttit <span type="quote">“dulkot”</span> duovdagiid, elliid lihkademiid ja láhttenminstariid, jus áigu bures lihkostuvvat bivdin. Iige ábut birget dušše okto, muhto ferte máhttit bargat earáiguin ovttas ja seammás leat iešbirgejeaddji. Lea dehálaš leat earáid lágan, muhto maid diehtit, ahte olbmot leat dásseárvosaččat earaláganvuođaineaset. Dát iešbirgejeaddjivuođa ja ovttaárvosašvuođa gaskasaš balánsa guoská sihke eaŋkilolbmui ja servodaga searvevuhtii. (Nergård 2004: 79.) Nergård  čujuha iešráđálašvuođas sosiála dimenšuvdnii nugo Edmund Edvardsen gieđahallá dan, namalassii ahte ii galgga ieš okto birget, muhto nagodit bargat iežas oasi ovttasráđiid earáiguin (2004: 83–84). Iešráđálašvuohta-doahpaga suokkardallan čájeha, ahte iešbirgejumi ja earáiguin ovttasbirgejuma gaskkas ii leat vuostálasvuohta, go goappašat dáiddut ja čehppodagat gullet doahpaga áddejumi sisa. Sullasaččat gieđahalan ášši iežan dutkomušas, namalassii man láhkai sámi mánát ohppet gierdat eanet, gierdavašvuođa. Nergård čilge ahte sápmelaččat sosialiserejit mánáideaset hálddašit sihke iežas ja earáid bákčasa. Dasto lea maid nu, ahte sámi stuorrabearrašis leat mánáide eanet olbmot, geat sáhttet guoddit ovddasvástádusa bávččashálddašeamis, ii leat dušše eadni dahje áhčči. (Nergård 2004: 83–84.) Su geahčastat vuolgá psykodynamalaš teoriijas, mas bávččas mearkkaša ja sisttisdoallá maid váivvi mii šaddá go ihtet vuostálasvuođat olbmuid gaskkas geat ovttas servvoštallet. Dán beali sámi árbevierus gieđahallá maid Cecilie Jávo (2003). Son gávnnaha ahte sámit ráhkkanahttet mánáid birget garra diliin, erenomážit gándamánáid, ja dát nanosmahttá siskkáldas gievravuođa birget ieš. Dás oaidná man láhkai goappašat bealit iešráđálašvuođas, sihke okto birgen ja eanet gierdan, muhto maiddái ovttas birgen earáiguin leat árvvus adnon dáiddut sámi árbevierus.</p>
<p>Nergård nanne dan maid mun (1986, 1997, 2003) lean čállán ahte sámemánát ožžot stuorát friddjavuođa, friddjavuođa oahppat, muhto seammás ožžot árabut ovddasvástádusa. Ollesolmmožin lea stuorra ovddasvástádus ja unnán friddjavuohta (Nergård 2004:73.) Hoëm čállá juo 1976:s, ahte boazovázzi fertii oahppat gierdat leat okto, birget bargguiguin okto, gierdat buollaša ja nealggi. Son fertii maid oahppat leat sávri ja nagodit vázzit guhkás. Nystad čilge seammaláhkai, muhto sus leat nugo Jávosge, sohkabeale erohusat. Gánddat šaddet iešráđálaččabun go <span type="quote">“olmmáiduvvet”</span>, go sii lihkostuvvet darvehit stuorra ja gievrras bohcco dahje muđui čájehit, ahte hálddašit meahci garra dili. Nystad kategorisere dákkár iešráđálašvuođa maskuliinna beallin ja čállá maid ahte skuvla ii ane dan árvvus, sávahahtti iešvuohta lea baicce leat litna fuolaheaddji. (Nystad 2003: 140.)</p>
<p>Hoëm lasiha vel ovtta aspeavtta, hálu, namalassii ahte ollesolbmot doahttalit máná hálu. Mánná ii dárbbaš bargat, jus ii leat miella. Miella dahje ii miella muitala persovnna subjektiivvalaš prioriterema birra, <span type="quote">“ii miella”</span> muitala, ahte bargu dahje dahku ii adno nu dehálažžan. Dat ahte dohkkeha <span type="quote">“miela”</span> lea seammá go dohkkeha nuppi olbmo rievtti mearridit iežas daguid (Hoëm 1976: 151–152). Dán beali árbevierus fertešii ságaškuššat, guorahallat, leago dat dakkár vierru, maid lea jierpmálaš váldit vuhtii skuvlamáilmmis.</p>
<p><em type="bold">7 Jurdagiid ođasmahttin – oahpaheddjiid oahppanproseassa  </em></p>
<p><em type="bold">Dálkkodanrieggá čilgehus ja mo dan geavahit </em></p>
<p>Dekoloniserenbargui gullá, nugo ovdalis lean čilgen, koloniserema váikkuhusaid dovdan, ja dáid váikkuhusaid hálddašeapmi ja váidudeapmi. Dát hástalii gávdnat dakkár vuogi, mii bidjá johtui ja ovddida oahpaheddjiid intellektuála ja dovddolaš návccaid oahppanproseassas. Dán oktavuhtii lei ávkkálaš geavahit Marie Battiste (2000), gii lea Mik’maq čerdii gulli ja maiddái maori Linda Smith (1999) dutkamušaid, main soai gieđahallaba koloniserema ja dekoloniserema geavatlaš perspektiivvas. Soai deattuheaba, ahte koloniserema váikkuhusaid dovdama lassin dekoloniseremii gullá, ahte váivves historjjáide ii galgga bisánit, baicce boahnárastit dain eret ja čohkket ođđa vuoimmi. Dekoloniseren lea iežas dieđu ja máhtu ruovttoluotta váldin, muhto ii nu ahte hilgu oarjemáilmmi teoriijaid ja oahpuid. Dáid gálgá guorahallat kritihkalaččat ja deattuhit perspektiivvaid mat loktejit álgoálbmogiid iežaset geahččanvugiid. Mii fertet dovdát, mainna lágiin oarjemáilmmi oahput ja teoriijat sáhttet muhttit min iežamet jurddašanvuođu. Dáid jagiid leat álgoálbmot dutkamušat kritiseren oarjemáilmmi teoriijaid hegemonálaš saji (gč. omd. Hirvonen 1999, Kuokkanen 2000 ja Porsanger 2006).</p>
<p>Smith atná dutkama dekoloniserema guovddáš gaskaoapmin. Álgoálbmogat leat leamašan oarjemáilmmi dutkamiid objeaktan ja massán dán posišuvnnas luohttámuša dutkiide ja dutkamiidda. Dál álgoálbmogiidda dárbbaša dovdáhit, ahte dutkan lea sidjiide ávkin ja buorrin. Dat gáibida, ahte sii ieža leat dutkit ja ahte sii ieža leat dat subjeavttat geat mearridit, čađahit ja árvvoštallet dutkamiid. Dien láhkai sii sáhttet iežaset dutkamiid vuođul ovddidit álgoálbmot servodagaide intellektuála iešstivrejumi. Go dutkama váldodoaibma lea buktit buriid álbmogii, de álgoálbmogat galget geavahit dan hukset alcceseaset nannoseabbo autonomiija, čállá Smith (Smith 1999: 117). Sámi servodagas lea guhká diehtán, ahte diehtu ja dutkan addá fámu, vaikko ii leat aiddo nu čielgasit daddjon, ahte dat galgá leat oassi iešmearrideami huksemis. Áidna mas almmolaččat boahtá ovdan autonomiijajurdda dutkama bokte, lea Norgga Sámedikki dutkančielggadeapmi (Sámediggi 1997).</p>
<p>Smith  čilge maid prinsihpa mobiliseren dakkár dutkama oktavuođas, mii</p>
<p>guoská álbmoga dekoloniseremii. Mobiliseren lea bargat ovttas iešguđet dásis álgoálbmot searvevuođa gievrudeapmin. Muhto dutkamis galgá maid leat transformašuvdna, mii heiveha min kultuvrra ja sirdá ođđa buolvvaide ja ođđa dilálašvuođaide. Dasto dákkár dutkamii gullá dekoloniseren, mii buorida (<em type="italic">healing)</em> bákčasiid, gillámušaid ja vealaheami bázahusaid. (Smith 1999: 117.)  </p>
<p>Battiste (2000, xvi : xxx) lea ráhkadan praktihkalaš rávavuogádaga dekoloniserenbargui. Dat lea leamašan ávkkálaš reaidun, ja mii leat heivehan dan dán akšuvdnadutkamii. Battiste háliida, ahte álgoálbmogat galget oaidnigoahtit iežaset áššiid máŋgga geahčastagas ja geavaha Eber Hampton muitalusa ovdamearkan. Hampton lea oahpaheaddji ja gullá Chickasaw álbmogii. Muhtun <span type="quote">“elder”</span> čájeha Hamptonii guoros bovssa, doallá dan su guvlui ja jearrá, galle beali Hampton oaidná das. Hampton vástida: <span type="quote">“Dál oainnán ovtta”</span>. De dolle bovssa ratti vuostá, nu ahte čiehka ihtá oidnosii ja jearrá galle beali dál oaidná. Hampton vástida: <span type="quote">“Dál oainnán golbma”</span>.<em type="italic"> </em>De dolle ovtta čiega iežas guvlui ja nuppi Hamptona guvlui ja lohká: <span type="quote">“Mun ja don oidne dál ovttas guhtta beali dán bovssas”</span><em type="italic">.  </em>Diet deaivvadeapmi oahpahii Eber Hamptonii, man dárbbašlaš ja ávkkálaš lea áicat máŋggabealálaččat áššiid. (Battiste 2000.) </p>
<p>Battiste hutkkai geavahit mállen dálkkodanrieggá, man Davvi preria indiánat geavahit, láidestit dekoloniserenproseassa čađaheami. Riekkis lea bassi ja symbolisere, ahte buot mii lea, lea giessasan oktii (<em type="italic">interconnected</em>) ja dáid gaskkas lea (<em type="italic">related</em>) vuorrováikkuhus, vuoiŋŋalaš, kompleaksa, mii lea fámolaš. Dálkkodanriekkis, man ráhkadusas leat njeallje bieggaguovllu, oarji, davvi, nuorti ja máddi, lea dego spirála, mas ii leat álgu iige loahppa. Njealji bieggaguovllus leat uvssat, maid sisa čákŋat. Rieggá sisa sáhttá  čákŋalit vaikko gokko, muhto uvssaid siskkobealde leat iešguđet hástalusat vuordimin. Go mii geavaheimmet rieggá, de ii lean áigi čiekŋut Battiste tekstii ollásit, dan in daga dásge, dušše namuhan, ahte sus leat girjjis artihkkalat, mat buktet ovdan buot uvssaide heivehuvvon válddahallamiid iešguđege álgoálbmot guovllus. Dán oktavuođas heiveheimmet iežamet dárbui dan, mii lea dán dálkkašrieggá riggi, namalassii prinsihpat, mat  čuvvot juohke bieggaguovllu uvssa. Proseassa čađaheapmi juohkása oassebargguide juohke uvssa bokte, ja dan sáhttá vaikko álggahit oarjin ja čađahit dán ortnet mielde:  </p>
<p type="listitem">•  Oarjin bargun lea kártet koloniserema historjjá ja váikkuhusaid. Oaidnit iešguđetlágan koloniserenvugiid ja mo dat leat doalahuvvon gitta dálážii. Dán oasis eai guorahallojuvvo dušše váivvit, muhto maiddái álbmoga ja kultuvrra ceavzima ja nana beliid.</p>
<p type="listitem">•  Davviuvssas lea koloniserema buozalmasvuođaid kárten doahpagastima (<em type="italic">conceptualize</em>) ja diagnostiserema bokte. Davvi uvssas leat dieđut, teoriijat ja doahpagat doarjjan, nu ahte sáhttá oaidnit ja áddet dáhpáhusaid ođđa láhkai, áicat vealahanstruktuvrraid, oahppat analyseret, reflekteret ja sáhttit buohtastahttit dili eará álgoálbmogiid ja váldoálbmogiid diliiguin. Dása gullá maid ráhkadit gažaldagaid fápmustruktuvrraide, mat kontrollerejit álgoálbmogiid ja hehttejit sin mearrideames iežaset áššiid.  </p>
<p type="listitem">•  Nuorttabeale uksa hástala gávdnat, hutkat ja ovddidit čovdosiid, doaimmaid, ortnegiid ja diliid, mat dikšot, nanosmahttet ja addet árvvu ruovttoluotta vealahuvvon álgoálbmogiidda. Nuortin lea álgoálbmogiidda dábálaš álggahit seremoniijaid, buoridit iežaset ja iežaset identitehta ja servodaga. Dása gullá maid buoridit daid vuoiŋŋaid, mat leat veahkehan sin álbmogiid ceavzima. Nuortauvssa duohkin leat máilmmi álgoálbmogiid politihkalaš ja servodatlaš rahčamušat, maid sii kollektiivvalaččat ovddidit ja maid ain leat ovddideamen, nu ahte buoridit (<em type="italic">healing</em>) ja sihkkarastet buori ja olmmošárvosaš eallima ja boahtteáiggi álgoálbmot servodagaide.  </p>
<p type="listitem">•  Go máttauksii joavdá, de galgá geahčastit guhkkeliidda. Dás rahpasa liehmos geassi ja álgá buori máilmmi višuneren ja govahallan. Áhpálaš govahallan galgá buktit dásseárvvu álbmogiid gaskii. Višuvdnabuvtta lea dearvvašlaš, buorre ja eallinvuoimmálaš dilli boahttevaš álgoálbmot buolvvaide.</p>
<p>Battiste modealla lea holistalaš, man oasseproseassat, uvssat, hástalit guorahallat olbmo ja olmmošjoavkkuid eallindiliid ollislaččat. Go atná fuola das, ahte buot bieggaguovlluid uvssaid siskkobealde lea čáŋadan, de sihkkarastá ahte muitalusat, vásáhusat ja dáhpáhusat guorahallojuvvojit máŋgga geahčastagas. Juohke dáhpáhus, maid oassálastit ovdanbuktet ja guorahallet, beassá buot bieggauvssaid siste fitnat ja viežžat doppe, sihke okto ja earáiguin ovttas, dan maid dárbbaša.</p>
<p>Govus 2. Dekoloniseren modealla – konkrehta geavaheapmái oahpaheddjiiguin. Asta Balto ja Liv Østmo, heivehan dálkkodanriekkis (Battiste 2000).</p>
<p>Ovdaprošeaktaáigodagas 2004 juo álggiimet kártenbargguin, vaikko dalle eat vel dovdan Battiste dekoloniserenrávvagiid. Oahpaheaddjit bukte ovdan iežaset vásáhusaid sámi oahpaheaddjin ja jurdagiid dan birra, mo sáhtášedje sámi kultuvrra nannet skuvllas. Go dál analysere dáhpáhusa Battiste modealla ektui, de oaidná ahte sidjiide rahppui oarjeuksa ja govkiimet nuortabealuvssa, muhto eat joatkán dievaslaččat. Easka oahpu čađahettiin 2005 lei vejolaš geavahit olles dálkkodanrieggá. Dán oahppánproseassa oahpaheddjiiguin čađahin mun ovttas Sámi allaskuvla oahpaheddjiin Liv Østmoin ja mis lei okta vahkuloahpa čoagganeapmi, masa oassálaste oktiibuot golbmalogi olbmo oktan jođiheddjiiguin.</p>
<p>Kártenbargguiguin mii álggiimet oarjeuvssas. Oahpaheaddjit muitaledje ollu iežaset vásáhusaid ja jurdagiid sámi oahpaheaddji doaimmas. Dán várás livččii galgan leat eanet áigi, go lei vuhttui, ahte oahpaheaddjit besse vuosttas gearddi fágalaš oktavuođas ja ovttas eará kollegaiguin juogadit vásáhusaideaset. Gulaimet man láhkai oarjemáilmmi árvvut, oahput ja teoriijat leat váldán nu stuorra saji, ahte sii leat <span type="quote">“amasmuvvan”</span> sin iežaset kultuvrralaš duogážii. Diet ledje morašteamit ja váidaleamit, muhto sin ságain bođii ovdan sámi kultuvrralaš riggodat, man sii árvvus atne ja áŋgirušše seailluhit skuvlavuogádaga bokte.</p>
<p>Válddán dás álgui oahpaheaddji Grete Knudsena muitalusa iežas proseassa birra ovdamearkan čájehit, mo sáhttá konkretiseret Battiste dálkkodanrieggá bieggaguovlluid ja dan oasseproseassaid. Knudsen álgá oarjeuvssas. Son muitala mo son ieš lea massán iežas eatnigiela ja váldán dan fas ruovttoluotta. Go son oaččui máná, de lei sutnje lossat dohkkehit, ahte ii bastán oahpahit mánnái sámegiela. Sullasaš muitalusat giela massima birra leat ollugiin sámi servodagain. Danin sámit ja sámi oahpaheaddjit máhttet govahallat dan morraša, maid giela massin dagaha, ja fas govahallat dan hástalusa ja dáistaleami, mii čuovvu giela ealáskahttimis. Knudsen diđii maid, ahte son ii leat okto dien dilis, mii attii sutnje fámu ohcat vejolaš čovdosiid. Su fierpmádat ruovttubáikkis lei sutnje ávkin, doahpagastit dan dáruiduhttimiin, mii sutnje lei geavvan. De lei son juo lávken davviuksii, gos oaidnigoahtá man eahpevuoiggalaš vuogádagat bisuhuvvojit ja mo dáid meattá galgá beassat.</p>
<p>Go Knudsen lei guorahallan dili ja ožžon veahki gávnnahit, maid sáhttá dahkat ja makkár rievttit sus leat, de son álggii gáibidit sámegiela mánnái. Dan son ii fidnen, go dárobáikkis, gos son ásai, eai nákcen čoavdit dan. Son ozai buorideami ja lei dálkkasrieggá mielde joavdan nuortauksii. Knudsen válljii fárret ruovttuguvlui, gos ledje álggahan sámegielat ovdaskuvlla, nu ahte mánná beasai oahppat giela. Báikkis fálle sámegiela rávisolbmuide maid, ja ieš álggii sámegiela oahpahallat. Odne soai mánáin hállaba sámegiela. Máná dárofuolkkit eai ádden manne nie ollu galggai rahčat sámegiela dihtii.</p>
<p>Knudsen historjá čájeha, ahte buot uvssaid ferte leahkkut, jus áigu ovdánit. Vuosttažettiin son kárte iežas dili. Son buohtastahttala ja gávnnaha, ahte dát ii leat vuoiggalaš. Dasto gávdná dasa čilgehusaid ja oaidná ja gullá earáin leat sullasaš vásáhusaid. Ságastallamat gievrudit su earáhuhttigoahtit dili. Knudsen buoridišgoahtá iežas dili, ávkkástallá ásahusaiguin, mat leat go áigu váldigoahtit giela ruoktot. Su višuvdnan lea, ahte mánát máhttet iežaset eatnigiela boahtteáiggis, ja dan čuovvu nanuvuohta ja iešluohttámuš, de leage son rahpamin máttauvssa. Máŋga sápmelačča leat váldán ruoktot giela, gávtti, duoji, fuolkevuođa, vieruid ja dábiid. Sii leat leamašan koloniserema objeavttat, muhto go leat ožžon doarjaga, ruovttubirrasis, ásahusain, lágain ja ortnegiin, de leat ealáskahttigoahtán ja ovddidišgoahtán iežaset ja iežaset kultuvrra. Nu sáhttá dálkkodanrieggá geavahit maiddái analysareaidun dáhpáhusaid guorahallamis. Knudsen čohkká njuolggočilggiid, vázzá ebmodit, su givrrodat ii leat dušše muitalusas, son guoddá dan iežas gorudis ja báidná earáid iešluohttámušainis.</p>
<p>Ovdalgo máhccat fas čoagganeapmái, de ferte deattuhit, ahte lea lunddolaš sirddašit dálkkasrieggás bieggaguovllus nubbái, iige leahkkut uvssaid ortnega mielde nugo govvádusas boahtá ovdan. Muhto buori dálkkasin lea diehtu, ahte dáhpáhusaide leat buot biekkat beassan bosádit iežaset vuoimmi. Oarjeuvssa leahkodettiin oahpaheaddjit válddahedje ja kártejedje iežaset vásáhusaid. Okta sis lei čállán oasáža áššis, man birra ii láve hállat. Buohkat áddiimet, ahte sutnje lei lossat almmuhit dakkáriid, maid su mielas ii orron heivvolaš buktit skuvlaoktavuhtii. Su muitalus lei dan birra maid mánnán lei oahppan, ahte olmmoš galggai bohccodávttiiguin meannudit árvosaččat. Maŋŋá go lea borran biergomállása, de galggai dávttiid máhcahit meahccái, ja giitit luonddu dan ovddas maid dat addá. Jus dan ii dahkan, de lohke boarrásat, ahte eai šatta ođđa miesit. Dál go son orru gávpogis, de bohccodávttiid ferte bálkestit doabbariid searvái iige eisege bálkut meahccái. Son váivašuvvá juohke háve go ii beasa iežas mánnávuođa dábi doalahit. Go son gearggai muitaleames, de lei áibba jaskat. Oahpaheaddji lei iežas čiekŋalis vásáhusaid ja rašis dovdduid juogadan buohkain, ja seammás son loktii sámi árbevieruid vuoiŋŋalaš praksisiid ságastallamii.</p>
<p>Ságastallan dán dáhpáhusa birra sirdásii oarjeuvssas davviuksii. Oahpaheaddjit álge muitaladdat ja guorahallat sullasaš dáhpáhusaid, degomat mo sii lávejit jearrat lobi, mo sivdnidit, mo giitit. Ságastallamis bođii ovdan, man láhkai árbevirolaš meanuin lea meinnet, dain lea čiekŋaleabbo jurddavuođđu go dat maid dušše daguin oaidná. oahpaheddjiid mielas dás lei sáhka olbmo ja luonddu gaskavuođas. Máhcaheapmi lea dáhpi, man ii sáhte beare botkestit, dalle botke maid iežas birgejumi, mii vuolgá luonddus. Ságastallan čuožžilahtii guorahallama dan birra, mii dáhpáhuvai go njuovahagat ásahuvvojedje Sápmái. Go njuovvan sirdašuvai njuovahahkii, de báidnigođii industriija jurddašanvuohki árbevirolaš njuovadeami. Ođđa njuovadanvuohki lea šaddan buhtes teknihkkan, mas eai dihtton sámi árbevierut ja vuoiŋŋalaš rituálat. Árbevirolaš vuohkái gulai ollislaš jurddašeapmi, bohccos ii galgan bálkestit maidege ja meanuide gulle vuoiŋŋalaš doaimmat. Ii galggan jurddašit dušše biergobuvttadeami, muhto ealli birra. Vuollegašvuohta ja giitevašvuohta galggai sihkkarastit, ahte luondu ain addá láhjiid. Dás oaidná praksisa dan masa ovdalis lean čujuhan (kap. 5) ja maid Bergstrøm dutkamuš maid čájehii, ahte olbmot <span type="quote">“sivdnidit”</span> juogo dalle go leat borran čielgemállása ja dolvot daid bázahusaid meahccái, dahje go jovdet ođđa báikái ja jerret lobi orustit. Maiddái njuovadettiin sáhttet dollestit minirituála. (Bergstrøm 2001: 20.)</p>
<p>Go dát dáhpáhus máhcaduvvui konkrehta dássái, namalassii go oahpaheaddjit ságastallagohte das, heivego dákkár ášši skuvlii, de sii ledje rahpamin nuortauvssa. Mo galge čoavdit ášši ja buoridit dili? Ovtta vahkuloahpas ii almmatge sáhte konkrehtalaččat čoavdit dákkár áššiid, mat čuđiid jagi leat leamašan jávohisvuođas. Dat ahte oahpaheaddjit ságastallagohte rahpasit, juogadedje sullasaš vásáhusaid, unnidii eahpesihkkarvuođa, balu ja gievrudii sin duostileabbon, lei iešalddis buorre dekoloniseren álgu. Sii álggahedje buorideami vásáhusaid juogadeami bokte, nugo Daes rávve álgoálbmogiid dahkat (kap. 2). Vaikko sii eai gávdnan čovdosa, mo skuvllas sáhtášii dákkár árbevieruid oahpahit, de sis lei eanet diehtu ja dihtomielalašvuohta dáid árvvuid birra.</p>
<p>Oahpaheddjiin lei stuorra beroštupmi guorahallat, mo oppalohkái árbevirolaš praksisiid sáhtášii váldit ovdan skuvllas ja mo daiguin vieruiguin, maid  čuvvot maiddái vuoiŋŋalaš rituálat. Čuolbman lea dat, ahte sii eai ieža leat hárjánan dasa skuvlla váccedettiin, muhto maiddái ballu das, maid váhnemat, áhkut ja ádját lohket, geat leat hárjánan árbevirolaš vuoiŋŋalaš vieruid atnit báhkinmeannun. Luohti ja juoigan lea dál šaddagoahtán dohkálažžan skuvlamáilmmis, ja muhtin báhpat dohkkehit juoigama girkus maid. Dát duođašta, ahte ođđa rávnnjáldagat servodagas sáhttet veahkehit sámi kulturosiid dahkat lobálažžan skuvlavuogádagas. Muhto lea ain amas váldit skuvllas ovdan daid praksisiid, mat gusket sámiid vieruide bálvalit luonddu iešguđetlágan rituálain. Oahpaheaddjin vuhttui várrugasvuohta ja arvvahisvuohta, erenoamážit danne go girku lea gieldan diekkár vieruid, heahppášan sámi vuoiŋŋalaš beali kultuvrras. Ja vaikko girku lea átnon ándagassii, de muhtin sámiin eallá ain oahpahuvvon koloniserejuvvon oaidnu. Nubbi sivva mii sáhttá buktit várrugasvuođa, lea dat, ahte sámi árbevirolaš vuoiŋŋalaš rituálat leat jaskes praksisat, maid čuovvu várrugasvuohta ja vuollegašvuohta. oahpaheddjiide, geat ieža bajásšattadettiin leat vásihan jávohisvuođa dáid rituálaid hárrái, lea lunddolaš leat várrugas. Muhto sii oidnet maiddái, ahte dán jávohisvuođa geažil dákkár dieđut ja máhtut eai sirdás ođđa buolvvaide. Álgoálbmogiid vuoiŋŋalaš jáhkut ovddastit máŋgga dáfus čielgaseamos erohusa álgoálbmogiid ja oarjemáilmmi gaskkas, ja dát lea maid dat oassi, maid Oarji ii sáhte dulkot áddehahtti láhkai iige kontrolleret, čállá Smith (gč. kap. 5, autenttalašvuođa vuordámušat).</p>
<p>Sara lea iežas dutkamušas vuohttán oahpaheddjiid eahpesihkkarvuođa ja su čilgehus lea, ahte oahpaheaddjit soitet dovdat diehtováilli, go eai máhte ollislaččat válddahallat vuoiŋŋalaš árbevirolaš áššiid (2003: 134). Muhtin oahpaheaddji mielas lei lunddolaš váldit ovdan árbevirolaš rituálaid go mánát ieža árvalit daid. Jus vuoiŋŋalaš dábit definerejuvvojit oskui gulli áššin, de daid sáhttá leat váttis bargat daiguin skuvllas, muhto jus gohčoduvvojit árbevirolaš praksisiin, de lea vehá eará vejolašvuođat ealáskahttit dáid.</p>
<p>Davviuksa eaktuda ohcat analysareaidduid, teoriijaid, doahpagiid, mat sáhttet veahkehit oaidnit koloniseren vásáhusaid ođđa  čalmmiiguin. Dehálaš teoriijat, doahpagat ja dieđuid juogadeamit veahkehedje oahpaheddjiid bidjat sániid dáhpáhusaide. Máŋga oahpaheaddji ledje vásihan, ahte sin skuvlaáigge skuvlii ii čáhkan eará go ruoŧa kultuvra. Danne sáhttá lohkat, ahte Ruoŧa skuvlavuogádat ii lean etnoneutrála, muhto monokultuvrralaš ásahus, gos ii lean sámi kultuvra oidnosis. Diet doahpagat láidestedje oahpaheddjiid oaidnit vásáhusaid viidábut, nu ahte dáhpáhusat eai vuolgge sin persovnnalaš headjuvuođas muhto struktuvrralaš vealaheamis. Sámi árbevirolaš diehtu ii adno velge dásseárvosažžan eará dieđuiguin skuvlamáilmmis, dego okta oahpaheaddji lea vávján. Son muitala go muhtin áhkku boahtá skuvlii muitalit ja oahpahit árbevieruid, de dan oahpus ii leat seammá stahtus go eará fágain. Dát áhkku boahtá dego dušše guoimmuhan dihte sin, muhto su fáddá ii leat iešalddis dehálaš. Fágat main leat nationála geahččaleamit, nugo matematihkka, mannet sámi kulturrelaterejuvvon fáttaid ovddabeallai. De orru šaddamin nu, ahte ii dien fáttás, iige dien olbmos leat nu alla árvu skuvlamáilmmis.</p>
<p>Smith  čilge mo maorit ásahedje vuogádaga árbevirolaš bagadeddjiid geavahit skuvllain. Skuvllat geavahit iežaset guovllu boarrásiid, geat dovdet ja dollet árbevieruid <span type="quote">“šaldin”</span> go gaskostit ja čatnet árbevirolaš máhtu ja dieđu skuvlafágaide oassin. Boarrásat geain ii leat formála oahppu, loktejuvvojedje oahpaheaddjin árbevieruid sirdinproseassas. (Smith 1999: 72.) Sámi oahpaheaddjit váillahit sullasaš vuogádaga, dakkár ortnega skuvlii, mii formálaččat dohkkeha ja bálkáha vuorrasat sámi olbmuid skuvlabagadeaddjin. Muhto oahpaheddjiin lea ain dilemma, mo galget sii bálvalit guokte hearrá oktanaga. Aisttan skolverket árvvoštallama, ahte sámeskuvllaide leat biddjon eahperealisttalaš vuordámušaid, vuos dat galget deavdit ruoŧa skuvllaid nationála gáibádusaid ja nubbin easkka sámi gáibádusaid. Manne sámi ulbmilat eai leat seamma árvosaččat go ruoŧa, nu ahte dat govččašedje buot maid sámi mánát dárbbašit oahppat? Dáid gaskkas ii leat dásseárvu, ja dat čuohcá oahpaheddjiid beaivválaš bargui.</p>
<p>Ságastalaimet oahpaheddjiiguin mo buoridit, váldit ruoktot dan maid leat massán ja hukset buoret vuogádagaid, láhkasuoji ja eará ortnegiid, mat addet iešmearridanválddi ja iešluohttámuša ruovttoluotta. Servodaga dáfus buorideapmi lea álggahuvvon. Sámedikkit leat ásahuvvon, skuvllain oahpahuvvo sámegiella ja sámegillii, mis leat gielalaš rievttit, girjjálašvuohta, dáidda, duodji, ollu iešguđetlágan sámi searvevuođat ja luohtti leat ealáskan. Muhto mii caggá ovdáneami, leatgo mii jurddašeami dásis ain nu koloniserejuvvon? Oahpaheaddjit vávjet iežaset sámi skuvlaeiseválddiid ja sámi politihkkariid nu álkit kopieret ja doahttalit dan, mii lea Ruoŧa, ležžet dat lágat dahje eará njuolggadusat ja ortnegat. Sámi eiseválddit galggašedje eanet mearridit sámi skuvla sisdoalu. Buorideapmái guoská maid ođđasit laktit olbmo oktavuođa lundui. Ii leat dušše jurddamáilbmi, mii dárbbaša dikšojuvvot, go ollisvuhtii gullá maid luondu, mii eallá.</p>
<p>Aborigiidna Linda Hogan lea vuohkkasit rávven olmmošnáli guldalit eatnanvuloš giela. Luondu vástida, šiegavuhtii, árvvusatnimii, rohkosiidda ja lávlagiidda seamma láhkai go olbmotge dahket. (Battiste 2000.)</p>
<p>oahpaheddjiid gaskkas leat stuorra erohusat duogážiid, oahpuid, giellamáhtuid ja sápmelašvuođa seailluhaneavttuid dáfus. Lihkká proseassa čađahettiin lei oahpaheddjiin nana oktiigullevašvuohta. Dat lei vuohttimis solidaritehtan ja buorrevuohtan nubbái, morraša juogadeapmin, moktan ja nana beroštupmin diliid buorideapmái. Ja nugo dát vuoras olmmoš Hampton bagadii buot boksačiegaid oaidnit (Battiste 2000), de lea maid koloniserema kártemii, áddejupmái, buorideapmái ja ođđa servodaga višuneremii ollu geahččanvuogit, maidda buohkaide lea vejolaš searvat, beroškeahttá makkár eavttut sis leat leamašan iežaset kultuvrra seailluheapmái. Dálkkasin lei fuobmát vealahanstruktuvrraid vuoimmi, beassat eret iežas dubmemis dakkár áššiin, mat leat earáid válddi duohkin. Kolonialismma luonddu ferte dovdat, mii lea dakkár, mii hukse jurddaimperialismma. Dat mielddisbuktá, ahte sáhttit darvánit iežamet ja earáid sivahallamiidda nu ahte min jurddašeapmi stirdu iige ovdán gosage. Dekoloniserenproseassaid jođiheaddji ferte ráhkkanit dasa, ahte muhtimin lea lossat oaidnit ja hálddašit olbmuid bákčasiid. Proseassas ferte addit saji sihke moraštit ja illudit. Jođiheaddji ferte máhttit earuhit daid váttisvuođaid, maid dábálaš ságastallamiiguin sáhttá čoavdit, čiekŋalet vahágiin, maid dákkár oktavuođas ii sáhtte dikšut.</p>
<p>Riekkis lea ollis go joavdá boahtteáiggi beroštupmái. Jearaldahkan lea, makkárat min vuordámušat, višuvnnat ja niegut leat. Oanehis čoahkkáigeassun lea, ahte oahpaheaddjit háliidit bajásgeassit buriid olbmuid, olbmuid geat gulahallet earáiguin ja luondduin. Sii háliidit maid oahpahit mánáid birget, addit sidjiide vejolašvuođa ovddidit iešráđálašvuođa ja iešbirgejumi gos ihkinassii ležžet máilmmis. oahpaheddjiid mielas lea dehálaš, ahte iešguđetláganvuohta adno árvvus ja dohkálažžan. Sii háliidit inkluderejeaddji oainnu ráđđet skuvlabirrasis, nu ahte mánát dovdet ahte ii oktage olgguštuvvo iežas duogáža dihte.</p>
<p>Battiste dálkkodanriekkis lea vuogas analysareaidu. Dat rahpá bálgá, man mielde sáhttá vázzit ovttas. Ovttasbargu ja gulahallan earáiguin roahkasmahttá, gievruda ja seammás geahpeda balu, ja dieinnalágiin mii leat mobiliseremin oahpaheddjiid sámi searaid. Dán dálkkasproseassa čađaheapmi ovddida, dearvvasmahttá ja nanne álgoálbmogiid birgema boahttevuhtii. oahpaheddjiid iešvásáhusat, dieđut ja hástalusat leat ožžon ođđa dimenšuvnnaid. Bargomálle váruha darváneames iežamet muitalusaide, muhto mii fertet geavahit teorehtalaš doahpagiid ávkin ja maiddái buohtastahttalit eará sulastahtti áššiiguin dáhpáhusaid. Oahpaheaddjit šaddet geahččat dáhpáhusaid eará čuovggas ja fuobmát ođđa beliid ja čiekŋalet dimenšuvnnaid. Ja go kritihkalaččat reflekterejit ja hárjánit analyhtalaččat jurddašit, de nagodit maid luovvanit iežaset ovdalis gáttuin ja jáhkuin. Ođđa áddejumit leat seammá go ođđasit oahppan, mii lea dehálaš bargu dekoloniserenproseassas.</p>
<p>Smith muitala girjjisitis <span type="quote">“Decolonizing methodology”</span> (1999) ollu buriid prošeavttaid, mat sáhttet leat ávkkálaččat systematiseremis, analyseremis ja dekoloniserema álggaheames. Oahpaheddjiide dat ledje buorrin rávan bargagoahtit sin hástalusaiguin. Ollu čuovvovaš doaimmain, maid Smith logahallá, leat leamašan jođus Sámis juo guhkit áiggi, muhto dat eai leat biddjon dekoloniserema nama vuolli:</p>
<p type="listitem">•  Gáibidit (<em type="italic">claiming</em>) ja muittuhit alcceseamet ahte go sámit garrejedje gáibidit eanet váikkuhanválddi, de bohte Sámedikkit.  </p>
<p type="listitem">•  Geavahit muitalusat (<em type="italic">story telling</em>). Sámiin leat ollu muitalusat, maid sáhttá muitalit nu ahte min boahtte buolvvat dovdet, geat mii leat. Mii leat maid muitalan iežamet historjjá stuorra servodahkii, historjjá vealaheamis, man ovddas sii leat átnon ándagassii.  </p>
<p type="listitem">•  Ceavzima ávvudeapmi (<em type="italic">celebrating survival</em>). Mii ávvudit sámi álbmotbeaivvi, mii ávvudit sámi falástalliid ja sámi festiválaid (gč. ođđa ávvudemiid kap. 6). Mii galggašeimmet ávvudit álo go mainna nu rahčamiin, go sámi studeanttat gerget, go giela váldet ruovttoluotta jna.  </p>
<p type="listitem">•  Eamiduhttit  <em type="italic">(indigenizing</em>) lea dás seammá go sámáiduhttit. Dasa lea dát dutkanprošeakta buorrin ovdamearkan, muhto sámit leat máŋggaid logiid jagiid sámáiduhttán ollu eallinsurgiid, nugo musihka, dáidaga, teáhtera, girjjálašvuođa, bálvalusaid, bivttastemiid.  </p>
<p type="listitem">•  Bargat  čađat giela ja kultuvrra ealáskahttimiin (<em type="italic">revitalization</em>).  </p>
<p type="listitem">•  Cegget fas (<em type="italic">restoring</em>) dan, mii lea njeidojuvvon, nugo gávttiid maid ledje heaitán geavaheamis, luđiid maid ledje heaitán juoigamis ja namaid maid ledje gielddán geavaheames.  </p>
<p type="listitem">•  Nammadit (<em type="italic">naming</em>) iežamet namaiguin báikkiid, olbmuid, ásahusaid ja eará maid háliidat. </p>
<p type="listitem">•  Šiehtadallat (<em type="italic">negotiating</em>) stáhtaiguin iežamet áššiid birra ja ON:a feaskáriin álgoálbmot rivttiid nannema ovddas alcceseamet ja earáide.  </p>
<p type="listitem">•  Fuobmát (<em type="italic">discovering</em>) iežamet árbbi riggodagaid (Smith 1999: 142–162). </p>
<p>Smith logahallá ollu eanet doaimmaid, maid gánniha čuovvolit ja áinnas skuvlavuogádagain, nu ahte diehtit geavahit buot vejolašvuođaid mat gávdnojit. Dehálaš lea muitit ahte doaimmaid ollašuhttima duogábealde lea prinsihppan mobiliseret, bargat ovttas iešguđege dásiin álgoálbmot searvevuođa gievrudeame dihte. Nubbi lea transformeren, sirdit ja heivehit kultuvramet ođđa buolvvaide ja ođđa dilálašvuođaide. Ja goalmmádin lea dekoloniseren ja vealaheami bákčasiid buorideapmi. (Smith 1999: 117.)</p>
<p>Dekoloniserenproseassa roggá oidnosii dan massiiva ja suollemas váikkuhusa, maid koloniseren lea dagahan ja dagaha ain servodaga ja ovttat olbmo jurddašeapmái. Dán bokte mii hárjánišgoahtit áicat, mo stuorra servodaga ortnegat ja ásahusat leat stivren sámi jurddašeami ja sámi eallima. Go šaddá lunddolažžan árvvoštallat sámi árbevieruid, de vel deháleabbo lea fuobmát dain ovdamuniid ja hehttehusaid, jierpmálašvuođaid ja jallodagaid. Sámi árbevieruid ealáskahttin ii leat šat dušše joavdelas romantihkalaš sáhka, muhto dain lea duohta ja duođalaš doaibma (autonomiija guvlui), návccaiduhttit sámi servodagaid (mobiliseret), heivehit kultuvramet ođđa ja dálá hástalusaide (transformašuvdna) ja dearvvasmuhttit sihke ovttat olbmo ja birrasa dekoloniserema ja buorideami bokte. Dát oahppanproseassa ii leat dušše oahpaheddjiide iige dán prošeaktaáigodahkii, muhto oahpásmuhtti jurddašeapmái, mas jámma dálkkoda iežas ja iežas álbmoga višunerema, buorideami, doahpagastima ja kártema bokte.</p>
<p><em type="bold">Gullevašvuođa šiehtadallamat </em>Sámi gullevašvuohta ja dan dovdomearkkat šadde hui guovdilis áššin oahppočoagganemiin. Ollu dáin ságastallamiin čatnasit dasa, ahte olbmot dábálaččat áddejit normatiivvalaččat mii kultuvra lea, nugo kulturdoahpaga gieđahallan  čájehii 5. kapihttalis. Iešalddis normatiivva ii dárbbaš leat boastut, juohkebeaivválaš dilis lea lunddolaš, ahte olmmoš árvvoštallá áššiid. oahpaheddjiid barggu iešvuohta lea bajásgeassit mánáid daid árvvuide, mat leat skuvlla áigumuššan, nu lea sin doaibma normatiivva. Else Marie Halvorsen lea okta dain dutkiin, gii deattuha, ahte normatiiva kulturdoaba maid lea lobálaš. Son čállá, ahte go lea sáhka árvvuid sirdimis, de ii sáhte garvit leat normatiivva. (Halvorsen 2004: 20.) Dát akšuvdnadutkamusaš sámi kultuvrra sirdima birra leat diehttelasat normatiivvalaš bealit. Dehálaš lea aŋkke dat, ahte oahpaheaddjit dihtet, makkár lahkonanvuohki geavahuvvo kulturáddejumis. Dás buvttán ovdan, man láhkai kulturdoahpaga áddejupmi sáhttá váikkuhit juohkebeaivválaš barggus, ja man duođalaš dát váikkuhus sáhttá leat.  </p>
<p>Muhtin oahpaheaddjái lei hui rašis ášši bargagoahtit kulturdoahpagiin ja kulturáddejumiiguin. Son muitalii, ahte <span type="quote">“kultuvra”</span> lea geavahuvvon su olggušteapmái, go son ii máhte sámegiela, go son lea <span type="quote">“blondine”</span>, ja lea orron olggobealde Sámi guhkit áiggi. Sus lei vuosteháhku bargat kulturdoahpagiin, go oaivvildii, ahte muhtimat besset mearridit gii dohkke ja gii ii dohkke sápmelažžan. Dát oahpaheaddji lei vásihan, ahte sámit olgguštit iežaset olbmuid. Dán válde nuppit eará oahpaheaddjit hui duođas. Eatnašat sis leat hárjánan dasa, ahte stuorraservodat olggušta sámiid, ng. interkultuvrralaš olggušteapmi, muhto eai lean báljo ságastallan das, ahte olggušteapmi lea maid sámi birrasiin ja das mo dát doaibma sámi servodaga siskkobealde, intrakultuvrralaččat. Asle Høgmo gii guorahallá artihkkalisttis assimilerema mearrasámi guovllus, čuoččuha ahte sivahaddamat stigmatiserejit (<span type="quote">“stigma”</span>, sosiála hávvi) eaŋkil olbmo ja mearrasámi joavkkuid. Vuos leat dáža servodat badjelgeahččan sápmelačča, duolbman, futnon ja rievidan su giela ja eará dovdomearkkaid, go de stuorra servodat <span type="quote">“lihkostuvvá”</span> dainna ja sápmelaš lea láhppán sámi dovdomearkkaid, de lea dat maid boastut. Dalle sivahallá sámi servodat su behtolažžan ja iešmielas dahkan dan. Maiddái dáža servodat áššáskuhttá sin heahpanaddat iežaset kulturduogáža. (Høgmo 1986.)</p>
<p>Dekoloniseremii gullá divvut ja buoridit intrakultuvrralaš, sámi servodaga siskkáldas buozalmasvuođaid, main olggušteapmi lea okta. Dutki Lila Abu-Lugod (1991) cuiggodage kulturáddejumi ekskluderejeaddji fámu: Dainna sáhttá ráhkadit nuppiid (<em type="italic">an essential tool of making others</em>). Son čuoččuha, ahte kulturdoaba ii doaimma heivvolaš analyhtalaš reaidun<em type="italic">  </em>go kultuvrra sáhttá geavahit nuppiid olggušteapmái ja nuppiid oidimii. Arild Hovland (1996) problematisere maiddái sámi gullevašvuođa ovdanbuktimiid Son dutkkai, mo nuorat hálddašit sámi identitehta ja makkár vuostálasvuođaid ja dilemmaid eaŋkilolbmot ja joavkkut vásihit dan oktavuođas. Ná logahallá Hovland (1996: 38) muhtin gullevašvuođa dilemmaid:  </p>
<p type="listitem">•  lohpádus ja áitta</p>
<p type="listitem">•  persovnnalaš áŋkor masa dorvvastit ja iešdovdoáitta</p>
<p type="listitem">•  čiekŋalit sávvojuvvon gáibádus ja unohis geatnegasvuohta</p>
<p type="listitem">•  ovddeš árbi ja ođđasit hutkojuvvon vuosteágga</p>
<p type="listitem">•  resursa ja noađđi</p>
<p type="listitem">•  ádelmearka ja stigma</p>
<p type="listitem">•  globálalaččat movttiidahtton ja báikkálaččat vuođđuduvvon  Hovland dutkamuš kategorisere dilemmaid, mat maid bohte ovdan oahpaheddjiid ságastallamiin. Dáid vuostálasvuođain eallit ja daid hálddašit ii máhte leat álki. Olmmoš ferte oahppat oaidnit girjáivuođa ja variašuvnnaid ja geahččalit áddet daid iešguđetlágan duogážiid, mat dagahit daid. Olmmošlaš dáhpái gullá juohkit ja kategoriseret olbmuid, ráhkadit alcces vuogádagaid ja ortnegiid. Áigumuššan ii leat álo leat bealatkeahttá, muhto virggálaš oktavuođain gáibiduvvo, ahte ii olgguš iige vealát geange su duogáža dihte. Erenomážit skuvllas, gos deaivvadit ollu mánát, lea dárbbašlaš, ahte oahpaheddjiin lea dásseárvosaš oaidnu ja dakkár miellaguottut, mat inkluderejit buohkaid oktasaš searvevuhtii.</p>
<p>Oahpaheaddjit guorahalle maid dan, maid sáhtášedje ovddidanbargun válljet ja makkár doaimmat livčče dat, mat sáhttet fátmmastit buot mánáid ja mat dien láhkai livčče buorrin ovdamearkan inkluderejeaddji praksisii. Okta oahpaheaddji bijai jearai: Miibat min sámi servodagas lea, mii inkludere buohkaid? Mo mii galgat atnit árvvus sámi máŋggabealatvuođa? Ja mo galgat baicce ávkkástallagoahtit sápmelašvuođa erohusain ja girjáivuođain? Dáidda ii gávdnon vástádus, muhto oahpaheddjiid ovddidanbargguin boahtá ovdan, ahte sis lea diehtu dáid hárrái. Dás sáhttá geassit ovdan Kuhmunen ovddidanbarggu, man idea lei leat inkluderejeaddji doaibma. Son geavaha sámi leavgageassima dakkár dáhpáhussan, masa buot mánát sáhttet searvat ja dovdat gullevašvuođa. Sámi leavga gullá buot sámemánáide. (Gč. ovdalis kap. 5.)</p>
<p>Gullevašvuođa hálddašeamis ferte váruhit, mo ovddit oasis namuhuvvon erohusat  čilgejuvvojit, dáhpáhusaid ferte bidjat rivttes kontekstii. Oalle dábálaš lea čilget ahte olbmot, geat leat dáruiduvvan, leat ieža sivalaččat dasa. Sii leat <span type="quote">“luoitán”</span> iežaset vealahit ja dáruiduvvat. Vaikko nu ii daddjo njuolgga, de áddejuvvo ahte sii leat heajut, árggit ja ahte sis lea heajut sámi iešluohttámuš. Dat geat leat bisuhan sápmelašvuođaset, sáhttet adnojuvvot gievran, duostilin ja nannoseabbon. Dávjá hállat, ahte olbmot leat riegádusas diekkárat ja duokkárat, mii sáhttá áddejuvvot nu, ahte iešvuođat leat bistevaččat. Ja jus guorrasa dasa, ahte servodatlaš áššit leat eaŋkilolbmuid, heajut morála, persovnnalašvuohta dahje luondu, de lea váttis oaidnit eará dási  čilgehusaid. Cato Wadel čilge, ahte lea ávkkáleabbo guorrat relašuvdnačilgehusaid dan sadjái go olbmuid iešvuođaide darvánit (1990: 29). Ferte sihke teorehtalaččat ja miellaguottuiguin hárjánit geahččat ja guorahallat diekkár dáhpáhusaid. Olbmuid iešvuođaid sivahallan lea oahpes muhto oktageardánis vuohki. Dat ii almmatge veahket min áddet daid eavttuid, maid vuođul olbmot doibmet ja ovttastallet. Olbmuid iešvuođat šaddet daid sosiála oktavuođain, main sii ellet. Jus sápmelašvuođa lea váttis doalahit, de dat muitala buorebutge daid relašuvnnaid birra, mat sámiin leat ruoŧŧelaš servodahkii ja birrasiidda. Ruoŧa politihkalaš áigumuššan ii leat áimmahuššat sámi álbmoga beroštumiid, ja sámi ja ruoŧa olbmuid deaivvadeamit eai leat dásseárvosaččat. Dat ii mearkkaš dan, ahte juohke olbmos ii leat alddis ovddasvástádus, muhto go čilgehusaid galgá ohcat, de ferte fihttet dan konteavstta ja variašuvnnaid, mas dáhpáhusat vulget.</p>
<p>Skuvlabiras speadjalastá dan, mii servodagas dáhpáhuvvá. Nákkut ja šiehtadallamat, mat leat lagasservodagas, sirdašuvvet skuvlii. Vigdis Stordahl dutkamuš <span type="quote">“Same i den moderne verden”</span> (1996) gieđahallá, man láhkai olbmot lagasservodagas šiehtadallet, mo galgá leat sápmelaš ja seammás eallit dálááigge servodagas. Ságastallamat sáhttet leat garrasat dan birra, mat galget leat ráđđejeaddji dovdomearkkat. Dat mo kultuvra áddejuvvo, váikkuha olbmo identitehta huksemii, ja danin dáidda ságastallamiidda  čatnasit identitehta ja iešdovdu, áššit, mat dávjá čuhcet čiekŋalit olbmo dovdduide. Oahpaheaddjit fertejit hárjánit ságastit áššálaččat sámi gullevašvuođas. Dasa sii dárbbašit veahkkin teoriijaid ja analyhtalaš reaidduid. Marianne Gullestad cuige, ahte identitehta nákkáhallamat lávejit bistit. Son deattuha, ahte identitehta ja iešdovdu ii leat juoidá, maid mii oktii oažžut, muhto dakkár iešvuohta, man jámma ovdanbuktit, divaštallat, šiehtadallat, oažžut duođaštuvvot dahje hilgojuvvot ovttastaladettiin earáiguin. (Gullestad 2002: 64.)</p>
<p>Sámi duogáš adnojuvvo dávjá ovdamunnin go bargiid bálkáhettiin virgái Sámis. Dat adnojuvvo máhtolašvuohtan, čálliba Vigdis Stordahl ja Siv Kvernmo artihkkalis <span type="quote">“Fra Same til akademiker, fra deltaker til observatør”</span> (1990). Kulturduogáš lea buorre ja ávkkálaš, dat ráhkkanahttá olbmo birget viissis lagasbirrasiin ja das lea normatiiva vuođđu. Sudno mielas kulturduogáš ii leat doarvái ođđa, fidnomáhtolaš ásahusaid álggaheamis Sápmái. Gáibádussan galgá leat baicce kulturáddejupmi, mii lea teorehtalaš, analyhtalaš ja iešreflekterejeaddji máhttu ja oahppu. (Kvernmo &amp; Stordahl 1990.) Oahpaheaddjit fertejit hárjánit beroštit eará sámiid kultuvrralaš duogážiin ja gullevašvuođaiguin. Sis galgá leat diehtu das, ahte sin priváhta sápmelašvuohta ii leat buot sámiin seammá iige danin norbman sápmelašvuhtii ja dan dulkomiidda. Dát ii almmatge mearkkaš dan, ahte sámi máhtolašvuohta, maid leat oahppan bajášattadettiin, ii leat ávkkálaš. Fidnomáhtu bajideapmái gullá maid rabasvuohta ja ovdagáttohisvuohta go olmmošlaš gaskavuođaid gieđahallá. Sáhka lea kultuvrralaš sensitivitehta ovddideames, nugo ovdalis dán kapihttalis čálán.</p>
<p>Kultursensitivitehta ja kulturduogáža lassin ferte maid hukset kultuvrralaš dieđu ja máhtu. Stordahl ja Kvernmo gohččodeaba dan orienterendiehtun dahje kulturdiehtun. Dát diehtu ii juohkás dássidit olbmuid gaskka, ja dekoloniserema dáfus leat ollugat, geat dárbbašit váldit ruoktot iežaset kulturdieđu. Smith čájeha, ahte autenttalašvuođa gáibádus, man bokte álgoálbmogat duođaštit iežaset earaláganvuođa oarjji ektui, lea strategalaččat ávkkálaš. Dat mearkkaša, ahte buot sámi oahpaheddjiide galggašii fállat sámegiela ja kultuvrra oahpu, mas ohppet dovdat earret eará sámi historjjá, eallindili variašuvnnaid ja dáid eavttuid, árvvuid, miellaguottuid ja vuoiŋŋalaš árbevieruid. Giela oahppan lea guovddáš ášši, go giella sisdoallá árbevirolaš jurddašeami ja vuoiŋŋalaš jáhkuid.</p>
<p>Smith atná kultuvrralaš dieđu dehálažžan, go dat ovddasta dieđu, maid Oarji ii sáhte dulkot áddehahtti láhkai iige sáhte kontrolleret dan (1999: 72–74). Dieinna lágiin kulturdiehtu šaddá dehálaš oassin álgoálbmogiid iešstivrejumi ovddideames. Oahpaheaddjit leat ollu digaštallan sámi máhtu ja váilevaš sámi máhtu birra, nugo lei maid ovdalis namuhuvvon <span type="quote">“blondine”</span> dilli, go son ii lean beassan oahppat dan maid dat, geat orrot sámi guovlluin ja sámi birrasiin. oahpaheddjiide lei stuorra váttisvuohtan dat, ahte ii leat oktage eiseváldi, geas lea čielga geatnegasvuohta sihkkarastit, ahte oahpaheddjiin ja sadjásaš oahpaheddjiin lea dat máhtolašvuohta mii sámeskuvllas dárbbašuvvo. Nu šaddáge ovttaskas olmmoš ja ovttaskas oahpaheaddji guoddit ovddasvástádusa. Nubbi eará oahpaheaddji muitala, mo son lea nu váiban sámegielain bargat, go dovdá, ahte dasa ii leat doarvái doarjja skuvllas. Son sivahallá iežas kollegaid, geat eai báljo hála eaige leat lohkan sámegiela ja fal galget ovddidit sámegiela skuvllas. Dát oahpaheaddji dovdá, ahte sutnje lea stuorra noađđin oahpahit ja nannet mánáid sámegiela ja de vel galgá leat iežas kollegaide gielladoarjjan, birrasis gos sámegiella lea nu rašis dilis. Dát muitalus maid oažžu ollu kommentáraid oahpaheddjiin. Sii muittuhit ahte sis leat ollu eará kulturmáhtut ja dieđut, maid áigot geavahit ovddidanbargguin ja ahte giella šaddá leat oassin dain. Muhto lihkká báhcá sámeskuvlavuogádahkii ja dan stivremii kritihkka. Manne eai biddjo sámegiela oahpaheami buorideapmái eanet resurssat, go Skolverket maid lea dan cuiggodan? (Gč. kap. 4.) Manne Ruoŧa bealde sámi oahpaheaddjit eai beasa lohkat sámegiela bálkkáin, nugo Norggas leat dahkan máŋgalogi jagi? Norgga stáhta guoddá iežas ovddasvástádussan dan go sámit eai leat beassan oahppat iežaset giela, danne fállá sámi oahpaheddjiide jahkebeali dahje jagi bálkkáin lohkat sámegiela. Jahkásaččat sáhttet čieža–ovcci oahpaheaddji beassat lohkat sámegiela. Dán ortnega hálddašit stáhta oahpahusdirektorat Finnmárkkus, Tromssas, Nordlánddas ja Davvi- ja Mátta Trøndelagas. Ii oktage leat árvvoštallan, mo diet stipeandaortnet lea váikkuhan skuvlamáilmmis ja servodagas. Ruoŧas oahpaheaddjit leat lohkan iežaset eatnigiela, ruoŧagiela nuvttá mánnávuođa rájes gitta alimus oahpu rádjai. Sámeskuvllain dovdet juohke beaivvi váilin dan, ahte sidjiide ii leat lágiduvvon sámegiela gelbbolašvuođa nannen. Dat gárta sin priváhta beroštupmin. Oahpaheaddji muitalus čájeha, ahte midjiide buohkaide lea ollu álkit sivahallat skuvlla ja kollegaid, go dat leat olámuttos, dan sadjái go daid ásahusaid, main lea fápmu rievdadit dili. Sámi oahpaheddjiid máhtolašvuođahuksen ii oro leamen geange ovddasvástádus, ja skuvllat váillahit bajit dási eiseválddiid gozihit ja láhčit oahpuid ja ortnegiid nu, ahte heivejit eaŋkil sámi oahpaheaddjái ja sámi oahpaheaddjijoavkkuide.</p>
<p>Oahpaheaddjit dárbbašit oktasaš sámi kulturoahpu, nugo lea čilgejuvvon. Muhto sii dárbbašit maid oahpahallat dutkirollii, hárjehallat sirddašit perspektiivvaid gaskka. Lea ovdun oahpaheaddji bargui máhttit molssastit geahččanvuogi, nu ahte nuppi vuoro sáhttet oaidnit olggobeale čalmmiiguin, objeaktan, iežaset ja nuppi vuoro fas subjeaktan. Oahpaheaddjit leat nannosit oassálastit (<em type="italic">participators</em>) praksissuorggis, muhto sii fertejit maid leat dárkojeaddjit (<em type="italic">observator</em>). Dát addá vejolašvuođa reflekteret, geahččat metaperspektiivvas, bajit geahččanvuogis dan mii dáhpahuvvá. Lean vásihan, ahte studeanttat rahčet hárjánit oahppat ja geavahit dien analyhtalaš reaiddu. </p>
<p>Dáid oahppoproseassain leat oahpaheaddjit beassan reflekteret máŋgga dásis, vuosttažettiin praktihkalaš ja sosiála oktavuođaid dáfus, dasto reflekšuvdnii lea gullan kollegaiguin digaštallan. Dehálaš reflekšuvdnan lea leamašan teoriijaid ja doahpagiid geavaheapmi ávkin genereret ođđa dieđuid ja máhtuid.</p>
<p><em type="bold">8 Praksisiid ođasmahttin – oahpaheddjiid ovddidanbarggut  </em></p>
<p>Man láhkai sáhttá fuobmát, ahte oahpaheaddjit leat čađahan dekoloniserenproseassa? Dát boahtá ovdan ovddidanbargguin, maid oahpaheaddjit čađahedje dán prošeavtta áigge. oahpaheddjiid prošeaktabarggut galge leat praksisaid dahjege geavadiid ođasmahtti doaimmat, maiguin dutkanprošeavtta álggus bargagohte vuos jurddadásis. Oahpaheaddjit dárbbašedje eanet áiggi iežaset ovdánanprosessii go dan maid leimmet vuordán. Juohke háve go čoagganeimmet, de oahpaheaddjit besse buktit ovdan jurdagiiddiset ja ožžo bagadeami. Ollugat dárbbašedje jagi áiggi gárvvistit barggu, nuppit fas beannot jagi. Ferte muitit, ahte máŋgasat dárbbašedje oahpu ovddidanbarggu doarjjan ja dan čađaheapmái.</p>
<p>Oahpaheaddjit leat válljen dokumenteret iešguhtege láhkásis prošeaktabargguideaset. Loahppabargguid válmmaštedje oktiibuot 13 oahpaheaddji, geaid barggut leat dohkkehuvvon formála eksámena bokte iešguđege dásis pedagogihkas, nappo bachelor-, master- ja oahpaheddjiid joatkkaoahppodási bargun, Luleju Teknihkalaš Universitehtas (LTU). Sii geat čađahedje eksámena, bukte bargguideaset ovdan njálmmálaččat loahppakonferánssas. Sii guđet eai válljen eksámena, čájehedje njálmmálaččat maid ja mo sii leat ovddidan praksisaid. Dáid ovdanbuktimiid lassin lea ráhkaduvvon vel filbma, mas maiddái dokumenterejuvvojit muhtin oasit čálalaš ja njálmmálaš ovddidanbargguin. Dát barggut leat dárkileabbo. Dán oasis válddahalan, guorahalan ja árvvoštalan dáid ovddidanbargguid ja seammás muitalan, mo sámáidahttin dáhpáhuvvá skuvlapraksisis ja man láhkai oahpaheaddjit ieža oidnet dan.</p>
<p><em type="bold">Iešráđálašvuođa ovddideapmi </em></p>
<p>Go lean čuvvon oahpaheddjiid barggu, de lean fuobmán dárbbu čiekŋudit muhtin osiid bajágeassinteoriijas (Balto 1997, 2003). Lean ovdalis dutkamušain mieleavttus deattuhan iešvásáhusoahppama, go vuhtto ahte skuvllas ii juolluduvvo dasa doarvái sadji. Hirvonen, Lauhamaa, Sara (Hirvonen 2003a, 2003b) gávnnahit, ahte sámeskuvllain nugo ollu earáge skuvllain oahppama dábálaččat stivre eanaš oahpaheaddji. Oahpaheaddji pláne, álggaha doaimmaid ja árvvoštallá loahppabohtosiid. Ja go sámeváhnemat váidalit, ahte skuvla ii oahpat mánáid ieža birget, de leat sii</p>
<p>áican aiddo fal dan, ahte iešvásáhusoahppamii lea menddo unnán sadji. Maiddái oahpaheaddjit Johkamohki ja Jiellevári skuvllas dovdet, ahte skuvlla oahppanlágideapmi ii ovddit mánáid iešráđálašvuođa. Danne leage dárbu geardduhit, ahte iešvásáhusa ja iešoahppama sáhttá nannet láidesteami bokte, ja dán vuođušta gaskkustanoahppanteoriija. <span type="quote">”Elders”</span> doaimma ii berre vajáldahttit. Gaskusteaddjis dahje láidesteaddjis lea guovddáš sadji diehto- ja árvosirdimis. Sii gaskkustit árbevirolaš ovdanbuktimiid, nugo luođi, muitalusaid ja duoji ođđa áigái. Sis lea viiddes máhtolašvuohta ja ollislaš diehtu go oamastit maiddái dieđu árbevieruid sosiála doaimmas. (Balto, 1997b: 15, 2003.)</p>
<p>Dán prošeavtta oahpaheaddjit leat čiekŋudan iežaset sámi árbevirolaš oahpaheapmái nugo lean dan dás válddahallan. Ollugiidda árbevierut leat oahppásat, muhto sii leat oččodan  čiekŋalet áddejumi dain ja dasto ovddidit dan pedagogalaš praksisii. Dát mearkkaša, ahte sii muhttet oahpaheaddjirolla nu, ahte deattuhit eanet iežaset láidestandoaimma mánáid oahppanproseassas.</p>
<p>Iešráđálašvuođa ovddideapmái leat máŋga lahkonanvuogi, nugo omd. dat, mo Elin Baer bargá. Baer lea mánnádikšu ja bargá smávimusaiguin ovdaskuvllas. Son lea máŋgalot jagi geahččalan hárjehit mánáid šaddat iešráđálažžan, muhto easka dán prošeavtta olis son lea oahppan čilget ja vuođuštit maid, manne ja mo son bargá. Dán barggus su oahpahan ii leat muhtin pedagoga, baicce áddjárohki lea su ovdagovva. Áddjá lea bajásgeassán su, oahpahan ja fuolahan. Áhčči lei dábálaččat meahcis ja eatnis ledje unnoraččat ja ollu eará barggut. Áddjá diđii ja máhtii hui ollu ja sus sáhtii jearrat ráđi. Son gohčodii Elina iežas <span type="quote">“biigán”</span> ja láve diktit Elina suhttat, muhto dalle láve gohčodit su eará namain, <span type="quote">“Eilaš”</span>. Orui dego ii dat livčče son gii suhtada, muhto eará mánná geas lei eará namma. Máná suhttu sollašuvai jođáneabbo. Dieđán ovdalis, ahte lea leamašan dábálaš geavahit <span type="quote">“lávárádjá”</span> pedagogalaš veahkkin nákkuid váidudeapmái (Balto 1997: 106). Dát Elin Baer muitalus čájeha, mo ollesolmmoš solle máná, ii fal gieldimiin, muhto mieđušteami bokte. Ádjás lei vuohki, mo doalahit máná iešárvvu badjin ja seammás čájehit, mii láhttenvugiid ii leat nu jierpmálaš. Baer mielas dát su ádjá vuohki lei buoret go cuiggodeapmi, láitin ja ráŋgut. Son ieš geavaha dán bargovuogi bajidit máná iešluohttámuša ja iešárvvu. Son lea maid oahpahaddan njiedjat máná dássái ja</p>
<p>Mus kollega, Jan Henry Keskitalo lea vuohkkasit sirren dán guokte vuogi ná</p>
<p>eŋgelasgillii: <span type="quote">“The Sámi Way”</span> and <span type="quote">“The School Way”</span>. Su kommentára mu logaldallamii Alaskas IASSA konferánssas 2004. Álgoálbmogiid skuvlejupmi lei sierra fáddán man Graham Smith ja Ray Barnhardt jođiheigga.</p>
<p>geahččalit oaidnit áššiid su dásis vai ádde máná buorebut.</p>
<p>Dákkár sollenvuohki veahkeha mánáid birget buorebut iežaset dovddolaš eallimiin. Go Baer dasa lassin geavaha buori áiggi háleštit mánáiguin ja hástala sin čilget iežaset vásáhusaid ja dovdduid, de čoavdásit váttes áššit. Baer lohká vuohttit, ahte gándamánát dárbbašit eanet go nieiddat hárjánit čilget, manne sii suhttet dahje manne lea váivi. Son árvala dan boahtit das, go gánddain dávjá váilot sánit válddahallat dovdduideaset. Go mánát ohppet bidjat sániid iežaset dovdduide, de sii maid hálddašit oktavuođaid earáiguin buorebut, eai dušše ovdaskuvllas, muhto maiddái go sturrot. Sii hálddašisgohtet iežaset dovdomáilmmi, eaige dárbbaš šat čorbmadit, hoigadit ja nordadit nuppiid. Ollesolbmos ferte leat áigi ja gierdavašvuohta máná oahppanprosessii. Baer iešráđálašvuođa áddejupmái ii gula dušše iešokto birget, muhto maiddái birgen earáiguin ovttas ja iežas dovddolaš beali hálddašeapmi (Baer 2007, filbma gč. čuvvosa 3).</p>
<p>Baer luoitila mánáid iehčanassii vai hárjánit luohttit alcceseaset. Nu son dagai Johkamohki márkaniin ovddit jagi go geahččalattai mo dat lihkostuvvá. Ii leat álki <span type="quote">“guođohit”</span>  čieža ovdaskuvlamáná olmmošhivvodaga siste. Ovdal go vulge márkanii, de ráhkkanahttii mánáid diehtit, mo su áicá olbmuid siste. Dovdomearkan lei su gahpir, dan ivdni ja eará biktasat. Son dáguhii maid mánáide álo geahčastit maŋos vai dádjadit ruoktot, nugo sápmelaš láve amas láhppot. Okta mánná ii muitán váruhit, ja son lei láhppon veháš áigái. Váhnemat ledje dán dihte sáhttit áššáskuhttit skuvlla, muhto nu ii geavvan, go Baer lei ovddalgihtii čilgen, ahte márkanastin, dádjadeapmi ja birgen galggai leat sin oahppanprográmma áigumuš. Baer jáhkká, ahte mánát ohppet iešráđálažžan ja birgejit go sidjiide addá ovddasvástádusa, luohttámuša ja hárjáneami. Su geahččaleapmi Johkamohki márkaniin čájehii, ahte teoriija doalai deaivása. Ja jus šaddá muhtinlágan kaos dahje heahti, de mánná oahppá vel buorebut. Filosofiijas <span type="quote">“gal dat oahppá go stuorrula”</span> lea aiddo seammá oaidnu.</p>
<p>Iešráđálašvuođa vuordámušain bohtet ovdan sohkabeliid gaskasaš erohusat. Nieiddaide ja gánddaide leat iešguđetlágan vuordámušat, nugo leat vásihan dán leat skuvllas ja boahtá ovdan maid artihkkalis <span type="quote">”Ruhtagiehta ja Bállobiigá”</span>, mas guorahalan sohkabeal erohusaid sámi servodagas (Balto 1991). Goappašiid sohkabeliid dárbbaša movttiidahttit birget ieš, duostat iige ballat. Skuvllas geahččalit muhttit diliid nu, ahte nieiddain ja gánddain lea lunddolaš dássedeaddu sohkabealrollaid gaskka. Oahpaheaddjit ráhkadit vejolašvuođaid gánddaide šaddat smádáhkásin dahjege litnábun ja nieiddaide fas munnájin dahjege <span type="quote">“tøffabun”</span>.</p>
<p>Oahpaheaddji Elsy Labba vásihii sohkabeliid gaskasaš erohusa, go geahččalii sámevuogi mielde oahpahit iešbirgejumi. Labba muitala, ahte sii ledje meahcis mánáiguin murjemin, ja son bijai oahppi guoddit lossa muorjegievnni. Muhto go dat ii lean <span type="quote">“skuvlaprográmmas”</span>, de son cuiggohalai muhtin kollegai. Labba lohká iežas lean geahnoheapmi čilget, manne son nu dagai. Sus ii lean máhtu ja diehtu čilget iežas sámi jurddašeami. Labba lea nugo earáge oahpaheaddjit vázzán ruoŧŧelaš oahpaheaddji skuvlla, gos ii lean goassege sáhka sámi mánáid ja árbevieruid birra ja guhkkin eret vel dan birra, ahte dáid galggai sáhttit oahpahit skuvllas. Son sivahallojuvvui, go lei bargan juoidá maid ii heive bargat skuvllas. Muhto dál son máhttá čilget, ahte vikkai geardduhit dan vuogi, maid ieš lei oahppan, namalassii hástalit máná, bidjat mánnái vuordámuša, mii vanaha su searaid ja hutkáivuođa. Muhtimin dása gullá maid oahppat balu hálddašit. Easka dán prošeavtta áigge Labba lohká oahppan, mo vuođuštit dákkár bargovuogi. Son barggai seammá maid Elin, muhto ii bállen go skuvlabiras ii lean vel láddan váldit atnui sámi oahpahanmálliid.</p>
<p>Kuhmunen ja Sarri leigga ságastallan dán prošeavtta birra dutki Henning Johanssoniin ja dutki Elisabeth Jernstrømiin. Jernstrøm lei čilgen sudnuide, ahte mii ráhkadat ođđa teoriijaid ja ahte guovddášdoaba lea teorehtalaš konstrukšuvdna, dat maid mii árgabeaivvis teoretiseret. Dutkit fuopmášahtiiga, ahte dan maid oahpaheaddjit dahket go praksisa ovddidit, leat teorehtalaš konstrukšuvnnat. Kuhmunen ja Sarri dovddaiga, mo kollega Baer bargá, ja geavaheigga su ovdamearkka Johkamohki márkanis čájehit, mo oahpaheaddjit konstruerejit teoriijaid. Baer geavaha iežas mánnávuođa vásáhusa, dan maid iežas ádjás lea oahppan, ja transformere dan ovdaskuvlii. Kuhmunen ja Sarri čilgiiga semináras ahte go Baer rekonstruere ovddeža ja čatná dan fas oktii ođđa dilálašvuođain, de son lokte iežas kulturárbbi árvvu, son teoretisere ja dekolonisere. Kuhmunen ja Sarri čájeheigga man láhkai oahpaheaddjit geavahit teoriija ja ođđa doahpagiid oaidnit praksisdoaimma ođđa geahčastagas. Dat leage dán prošeavtta okta dehálaš figgamuš, namalassii ahte oahpaheddjiin lea iešluohttámuš duostat leat dutkit ja ahte sii iešheanális leat sirdimin sápmelašvuođa. Go iešráđašlašvuođa ovddida, de buorrána maid máná iešluohttámuš ja son gievru olmmožin. Baer iešráđálašvuođa áddejupmi fátmmasta sihke geavatlaš, kognitiiva, ieš iežainis ja earáiguin birgema. Dasa lassin vuhtto maid dat, ahte mánáid iešráđálašvuođa bargui gullá ovddidit duostilvuođa ja jálluvuođa. Sámi árbevierrun lea vehá vanahit máná dáidduid nu ahte dat gievru. Baeris leat maid sohkabeal erohusat dihtosis go bargá mánáiguin ja son deattuha oahpahit mánáide hálddašit iežaset dovdduid.</p>
<p>Nugo lea boahtán ovdan, de luohttámuša ja ovddasvástádusa addin mánnái ovddida su iešráđálašvuođa, searalašvuođa. Sámit lávejit bidjat mánáide hástalusaid, mat eará álbmogiid mielas soitet leat garrasat (Balto 2003: 10).</p>
<p>Dan oaidná čielgasit Laila Spik, gii muitala áhčis baldán su mánnán go guđii su okto rasttildit dulvejoga. Muhto áhčči  čilgii, ahte dat lea mieleavttus dahku, go nuppi háve nieiddaš ferte birget ieš, áhči haga. Jernstrøm (2004) lea okta dain dutkiin, gean mielas kaos ja heahtestuddan lea ávkkálaš oahppanproseassas ja ahte oahpahettiin berre lágidit kaosa dahje vuordemeahttunvuođa. Go okta mánáin láhppui Johkamohki márkaniin, de dát mánná ja dat eará mánát heađástuvvet, ja dákkár kaos luvve ja hástala váttisvuođa čoavdindáiddu. Mánát bohtet muitit dáhpáhusa, ja dat váttisvuohta maid vásihedje šaddada birgendáiddu.</p>
<p><em type="bold">Árbevieruid ođasmahttin  </em></p>
<p>Guđat kapihtalis lean geavahan Gudrun Kuhmunen leavgageassindáhpáhusa analyseret lagabut, mo su oahpaheapmi lea gaskkusteapmi. Dán oasis čilgen, mo son geavaha leavgageassima Skierri ovdaskuvlla ođasmahttinbargun (Kuhmunen 2007, filbma gč.  čuvvosa 3). Son hutká oktasaš vuolggasaji, masa buot mánát sáhttet ja máhttet searvat. Dávjá lea nu, ahte buot mánáin ii leat árbevirolaš ruoktubiras, mas boazodoallu, guolásteapmi ja meahcásteapmi leat guovddážis, go sin váhnemat sáhttet bargat dálááigge ásahusain. Sámi leavga gullá buohkaide ja leavgageassimii sáhttet buohkat searvat beroškeahttá gos sii ásset, maid sii barget, makkár sámegiela hállet ja hálletgo oppanassiige, ležžet dal mánát dahje boarrásat. Filmmas oaidnit, mo Kuhmunen lea leavgageassindáhpáhusas dahkan allaárvosaš seremoniija. Leavga vurkkoduvvo dološ giissá siste. Kuhmunen guoddá giissá salas ja mánát ja nubbi oahpaheaddji čuvvot su leavgastákku lusa. De son rahpá giissá, ja leavga ihtá oidnosii ja mánát besset veahkkin lebbet dan. Kuhmunen rávve, ahte leavga ii galggašii guoskat eatnamii. Sii gesset leavgga veahkkálagaid stággui ja gehččet go dat loktana ja libarda biekka mielde. Kuhmunen čilge, ahte giissás leat sámit vurkkodan divraseamos dávviriid, ja go siige atnet sámi leavgga dan siste, de muitalit man alla árvvus sii atnet sámi leavgga. Go leat geargan, de guddet mánát ovttas leavgga ja bidjet dan várrugasat fas giisái. Leavgageassinseremoniija lea šaddan ođđa <span type="quote">“searvelatnjan”</span> mii galgá nannet ja loktet sámi oktiigullevašvuođa, lohká Kuhmunen. Doahpaga searvelatnja lea vižžojuvvon Sara dutkamušas (gč. Sara 2003: 125).</p>
<p>Searvelatnjii gullet maid árgabeaivválaš dábit nugo lohkat Skierri aviissas (čakčamánus 05) dieđu váhnemiidda, ahte oahpaheddjiid mielas lea hávski jus váhnemat, áhkut ja ádját ja eará fuolkkit asttašedje gáfestallat go finadit buktimin dahje viežžamin mánáid dahje muđui finadivčče sin luhtte. Jus gáffegievdni lea guorus, sáhttet ieža vuoššastit gáfe ja bidjalit ruhtabinná gáffekássii jus háliida. Aviissa čállá ahte <span type="quote">“Dát vehá áigi sáhttá mearkkašit hui ollu du mánnái, ja jus oahpaheaddjit eai astta duinna háleštit, de váldde gáffegohpu mielde ja čohkkedastte minguin mánáid searvái”</span>. Doaibma lea šaddan searvelatnjan ovdaskuvlii, ja Kuhmunen muitala loggagirjjis  (10-11-2005), ahte go áhčit leat leamašan ealgabivddus ja deaivvadit oahpaheddjiiguin mánáideaset vieččadettiin, de ságastit meahcásteami, bivddu ja njuovadeami birra. Sii ságastit dálkki, eatnamiid, duovdagiid, johtolaga, siivvu ja njealljejuvllat vuojániid birra. Sii váldet dili muitalit dálá ja dološ bivdomuitalusaid dan botta go mánát das boradit, joreštit ja guldalit sin ságaid. Nystad (2003: 145) dutkamuš čájeha, ahte bártniin vurdo máhttu searvat meahcceságaide, ja ahte dáin ságain gullá, máhttetgo bártnit hálddašit luonddu ja máhttetgo gulahallat luondduin.</p>
<p>Ja leage nugo Sara čállá, ahte mánát searvelanjas gullet bargoságaid ja vaikko eai aiddo dalle bargga, de sii ohppet oaidnit, áicat ja gullat ja besset hárjehallat. Muhto Sara doaba searvelatnja, nugo mun ádden dan, ii gieđahala árvokvalitehta sirdima buolvvas nubbái. Sara deattuha baicce árbevirolaš searvevuođa ja konteavstta oahppanproseassas. Kuhmunen ođđa searvelatnjaprošektii gullá hukset árvvu sámi oktiigullevašvuhtii. Sihke Hoëm ja Klein deattuheaba árvokvalitehtaid sirdima dehálaš beali oahppan- ja gaskkustanproseassas. Kuhmunen lea dán sirdinproseassas láidesteaddjirollas go áiccalmahttá ja bidjá dáhpáhusaid stuorát kontekstii, nugo Klein čuoččuha leat dehálaš go mánáid jierpmi (intelligeanssa) ja áddejumi galgá buoridit. Kulturárbbi sirdima oktavuođas sáhttá oaidnit, man láhkai Kuhmunen dán oktavuođas lea láidesteaddjirollas. Doaba <span type="quote">“elders”</span> geavahuvvo álgoálbmot konteavsttas dakkár boarráset olbmuid birra, geain gaskkustit nuorat buolvvaide árbevirolaš dieđu ja čehppodaga. Kuhmunen geavaha maid sánekeahtes metadási gaskkusteami, son gieđahallá giissá ja leavgga dego livčče kristállas dahkkon, son hállá vuollegis jienain ja su láhttemiin oaidná, ahte dáhpáhus lea allaárvosas. Buot dát meanut muitalit mánáide, man allaárvosaš dát boddu ja man divrras sámi leavga lea sápmelaččaide. Dát lea Klein teoriija mielde buorre gaskkusteapmi, mii viiddida ja čiekŋuda mánáid áddejumi ja nuppe háve mánát dihtet ieža, mii lea dehálaš (1991). Nie maid ovdána sin iešráđálašvuohta. Kuhmunen ovddidanbargu lea ovdamearkan dasa, mo ođđa praksisiid sáhttá hutkat ovdalis árbevieruid vuođul ja man láhkai ávkkastallat teoriijaiguin praksisis.</p>
<p>Ođđa vuogi ovddidit maiddái Britt-Inger Baer, Margareta Åstot ja Katarina Spiik Skum (Baer, 2007, čálus gč.  čuvvosa 2). Sin barggu guovddášulbmilin lea iešráđálašvuođa, sohkabealrollaid ja ođđa vugiid ovddideapmi. Sii ovddidanbarggu čállosis válddahallet ja guorahallet praktihkalaš doaimmaid Johkamohki sámeskuvllaoahppanarenain sihke skuvlalanjas ja <span type="quote">“olgolanjas”</span> meahcis. Olgobeivviid oktavuođas leat sii áican, ahte nieiddat ja gánddat eai láhtte seamma láhkai. Nieiddat váldet eanet ovddasvástádusa skuvlalanjas ja bártnit fas leat doaimmalaččabut olgoarenas. Sii oidnet, ahte gánddain rievdá rumašguoddu go leat olgun, sii dego loktanastet ja jietnage šaddá gasibun dego almmáiolbmuin. Oahpaheaddjit geavahit olgoarena buoridit gánddaid iešluohttámuša, mainna fas sáhttet ávkkástallat sisarenas. Ja nieiddaide guoská seammá, sii galget hárjánit šaddat iešráđálaččabun olgoarenas. Čállosis sii čilgejit. man láhkai nieiddaid ja gánddaid iešráđálašvuohta lea iešguđetlágan, mo erohusat leat oaidnimis ja mo sii geahččaladdet vugiid, mat rievdadit stirdon sohkabealrollaid. Sii váldet atnui ustit-ságastallamiid (<em type="italic">kompissamtale</em>), main sihke gánda- ja nieidamánát ohppet hábmet sániiguin iežaset jurdagiid ja dovdduid. Gánddat dárbbašit vel eanet go nieiddat hárjánit dása, čállet dát golbma oahpaheaddji. Sii vásihit seammá go maid Nystad (2003: 145) dutkamuš čájeha, ahte bártniin vurdojuvvo, ahte sii eai galgga hállat nugo nieiddat ja galget leat várrugasat, áinnas jus sáhka jorrá unohis ja váivves dáhpáhusain. Munge lean iežan dutkamušain čilgen diensullasaččat gánddaid ja nieiddaid ságastallamiid erohusan. Nieiddat ságastit sosiála relašuvnnaid birra ja gánddat fas teknihkalaš konstrukšuvnnaid ja mohtor-relaterejuvvon áššiid birra (Balto 1990a, 1990b). Daid ságastallamiin, maid dát oahpaheaddjit lágidit, juogadit mánát vásáhusaid ja dat dolvot sin ođđa áddejumiide. Ustit-ságastallanmálle viiddida mánáid áiccuid, dáidduid ja jierpmálašvuođa. </p>
<p>Dát oahpaheaddjijoavku lea áidna joavku min prošeavttas, mii erenomážit geahččá ovddideami sohkabeale perspektiivvas. Sii vuođuštit iešráđálašvuođa ovddideami sámi geahčastagain ja árbevieruin ja guorahallet dan nationála oahppoplána áigumuša hárrái. Ruoŧa oahppoplána ja Skolverket gáibádusain eai leat vuostálasvuođat sámi perspektiivva ovddideames. Baicce čájehuvvo ahte go oahpaheaddjit válljejit sámi perspektiivva mielde ovddidit iešráđálašvuođa, de ovddidit maid skuvlla nationála gáibádusaid. Oahpaheaddjit  čájehit maid, mo sii leat ovddalgihtii ráhkkanan áicat ja dokumenteret nieiddaid ja gánddaid relašuvnnaid ja láhttenerohusaid. Sohkabealrollaerohusaid lea váttis áicat, go sosialiseret dagalduhttá daidda, nu ahte eat leat diđolaččat dáid erohusain, baicce atnit daid lunddolažžan. Oahpaheaddjit leat molson čalbmeglásaid ja fuobmán oasi dáid čuovggahis dielkkuin, itkkuin. <span type="quote">“Čuovggahis dielkkut”</span> (<em type="italic">blindflekker</em>), aisttan Kvernmo ja Stordahl (1990) leat dat, mat hehttejit min oaidnimis sosiála erohusaid ja variašuvnnaid. Dát golbma oahpaheaddji leat duostan árvvoštallagoahtit ja nuppástuhttigoahtit nu ahte heivejit dálá servodahkii. Beroškeahttá das, ležžetgo dát sohkabealrollat sámi vai stuorraservodagas vuolgán, de aŋkke ođasmahttet praksisiid, mat eai doaimma dálá servodagas, man figgamuššan lea fidnet dásseárvu sohkabeliid gaskii. Dát oahpaheaddjijoavku lea hutkan ođđa vuogi reaidun boktit dihtomielalašvuođa, lasihan gulahallamiidda ustitságastallama dimenšuvnna. </p>
<p><em type="bold">Luoitilit mánáid meahccái </em></p>
<p>Desideria Pittsa ja Anna Poggats leaba geavaheaba meahci arenan, gos luoitileaba oahppama mánáid háldui. Sudnos lea oktii vahkus olgobeaivi mánáiguin ja filmmas oaidnit, go mánát leat oahppamin dolastit. Sii leat hui doaimmalaččat, vižžet muoraid, bardet dollii, viegadit, háleštit ja duos dás jearralit oahpaheaddji guoktás juoidá. Álggos fertejit árrangeđgiid viežžat ja go muhtin oahppi gávdná boares dollasaji ja áigu daid geđggiid váldit, de láhttesta okta skuvlaoappáin, ahte dan ii sáhte dahkat, ja jus dahká, de ferte jearrat lobi. Oahppi ii lihkahala šat dieid árrangeđggiid (Pittsa ja Poggats 2007, filbma gč. čuvvosa 3).</p>
<p>Filbmejeaddji Dimitra Zirou lea Athenas eret ja son oaidná dilálašvuođa ođđa čalmmiiguin. Son cuoigu, mo mánáid amadajuin čuovgá illu ja man lihkolaččat sii leat. Son oaidná lihkastagaid čájeheamen harmonija, mánát eai láhtte unohasat nuppiid vuostá eai norddat givssidan láhkai. Son jearrala mis, ahte oaidnitgo mii, man lihkolaččat sii leat. Mii oaidnit gal várra, muhto lihkká mii eat oainne. Mii fuobmát iežamet čuovggahis dielkkuid, namalassii dan, ahte ii leat álki oaidnit dan masa leat nu hárjánan . Dát čájeha, man dehálaš lea geahččalit molsut perspektiivva, lonuhit  čalbmeglásaid, nugo Hogan logai Battiste ovdamearkkas (gč.  kap. 7). Ja muhtumin lea buorre, ahte bohtet amasčalmmagat veahkkin</p>
<p>Kvernmo, Siv og Stordahl, Vigdis (1990: 6) Fra Same til akademiker, fra deltaker til</p>
<p>observatør i: Same Medica (s. 4−10). Soai geavaheaba doahpaga <span type="quote">”blindflekker”</span> čilget man láhkai sámi dearvvasvuođabargiin sáhttá leat váttis áiccat muhtin beliid pasieanttain mat eai heive sin iežaset sámi kulturduogážii. Kulturduogážiin leat iešguđetlágán eavttut mat váikkuhit min dulkomiidda ja go duogážiin leat variašuvnnat, de leat maid dulkojumiiguin erohusat. Dážas gii boahtá Sápmái leat fas su iežas čalmmehisvuođadielkkut, váilevaš diehtu dan birra man kompleaksa sámi servodat lea ja makkár variašuvnnat sámi gaskkas leat. Soai čálliba ahte oahpaheaddjit fertejit oahppat hárjánit problematiseret iežaset kulturduogáža ja maid dat mearkkaša su bargui iešguđetlágan olbmuiguin.</p>
<p>midjiide áicat. Dán vuoro dáhpáhus lei postiiva, nuppe vuoro eat soaitte oaidnit heajos beali, ja dan lea seamma dehálaš oažžut ovdan. Dát leage dutkiid ja dutkamiid hástalus.</p>
<p>Pittsa ja Poggats vuođušteaba iežaska barggu nu, ahte soai leaba luvven iežaska eret dábálaš oapaheaddjirollas ja válljen bagadeaddjirolla. Mánáid iežaset lunddolaš beroštupmi ja sáhkivuohta oahppat oažžu saji. Soai čilgeba, ahte ovdal láviiga visot plánet olgobeivviid doaimma. Dál besset mánát maid gávnnahit, masa háliidit bidjat fuomášumi. Oahpaheaddji berošta diehtit, maid sii máhttet ovddežis, maid háliidit oahppat ja masa čiekŋut. Soai veahkeheaba mánáid gávdnat eanet dieđuid ja diehtogálduid go bohtet fas klássalatnjii. Sudno mielas dát bargovuohki heive bures sámi jurddašanvuohkái go oahppit ieža ovddidit iešráđálašvuođa. Ja vuohki seammás duhtada oahppoplána vuordámušaid geavahit iešguđetlágan bargovugiid ja dakkáriid áinnas, main oahppi lea bárisin oahppanproseassas. Dán bargovuogi maŋŋá oahppit leat šaddan hui movttegat oahppat ja sáhkkiguššet iskat buotlágan áššiid maid fuobmájit meahcis. Buohkat, sihke oahpaheaddjit ja mánát loktet buorebut.</p>
<p>Dás oaidná maid, mo sámi árbevirolaš oahppanmálle (kap. 1) váldo atnui. Mánát ieža leat guovddážis iežaset oahppanproseassas, iige nu ahte oahpaheaddji ráhkada prográmma ovddalgihtii. Dán ii galgga áddet nu, ahte dábálaš skuvlaoahpahus ii galggašii leat. Pittsa ja Poggats geahččaladdaba ođđa vuogi dábálaš skuvlaoahpahussii lassin. Lea dehálaš, ahte oahppit hárjánit hálddašit iešguđetlágan vugiid, maiddái dan vuogi, man stivre oahpaheaddji ja mii gáibida mánáin disipliinna, čohkkát jaska ja guldalit oahpaheaddji. Dán oktavuođas Pittsa ja Poggats hukseba <span type="quote">“buori dilálašvuođa”</span>, ja nu soai nanneba mánáid oahppannávccaid ja -movtta. Buorre dilit sámeskuvllas ovddidit mánáid gullevašvuođadovddu iežaset kultuvrii ja duogážii ja dan árvvusatnima. Ja aisttan nugo Hoëm čállá, dát guoská sihke máteriálálaš ja ii-materiáláš oktavuođaide, olbmuide ja lundui. Ja go luoitiba mánáid bargat dan, maid sis lea <span type="quote">“miella”</span>, de čuovvuba maid árbevieru, nugo dan lea čilgen maid Hoëm (gč. kap. 6).</p>
<p>Meahcis lei maid nubbi eará doaibma. Britt-Inger Baer ja Margareta Åstot háliideigga min filbmet, go soai viežžaba ájačázi mánáiguin (Baer &amp; Åstot 2007, filbma gč.  čuvvosa 3). Ája lea skuvllas sullii 20 minuhta vázzinmátkki duohken. Mánát vánddardit meattá jávrri ja vuovddi čađa. Mánát ohppet dádjadit ájačázi gávdnat. Oahpaheaddji guovttos muitaleaba, man láhkai sámit lávejit ávkkástallat ájačáziin. Vuosttažettiin dat lea erenoamáš buorre juhkančáhci. Go diehtá, gos ájačáhci gávdno, de ii dárbbaš guottašit čázi meahcis. Nuppádassii sámit dárbbašedje ádjaga geasiáigge. Dohko sáhtte doalvut borramuša čoaskut. Ájačázis lea maid áibba erenoamán attáldat, dainna sáhtte buhtistit ja buoridit buozalmasvuođaid. Dat ii lean dušše olbmuid buoridan gáldu, muhto maiddái šibihiid ja elliid sáhtte dolvvodit doppe.</p>
<p>Oahpaheaddji guovttos movttiidahttiba mánáid váldit ájačázi ruoktot ja juhkat borramušain goansta- ja sohkarjuhkamušaid sajes. Soai bidjaba ájačázi sámi sajádahkii go muitaleaba mánáide, maid dat ovdal lea mearkkašan ja gaskkusteaba dan alla árvvu mii das lea odne. Mánát besset dáidduideaset bokte oaidnit go ádjagaš golgá meahcis, gullat mo dat šávvá, goldit, juhkat ja duostut dan boahtalii fárrui. Sii ohppet, ahte das ájačázis lea erohus dan čáhcái, mii kemikálalažžat lea buhtistuvvon (klorejuvvon). Sii ohppet atnit árvvus buhtes ja dearvvašlaš juhkamuša ja go dolvot ruoktot, de lagamuččatge oidnet, maid sii leat vásihan.</p>
<p>Baer ja Åstot leaba jurddašišgoahtán nuppeláhkai. Ovdal láviiga váldit čáhceboahtaliid skuvllas fárrui go vuolgiba meahccái mánáiguin. Dál soai oahpaheaba mánáid gávdnat čázi meahcis. Iešráđálašvuođa ovddideami ulbmil, lea vuolggahan doaimma. Filmmas oaidnit vuot ilolaš mánáid ja dan buori mášu, mii buohkain lea meahcis vánddardettiin.</p>
<p>Dás vuot ihttá ovdan ahte lea sáhka álgoálbmot ja sámi árbevirolašdieđus, mas lea iežas ollisvuohta. Ájačáhcái lea geavatlaš dárbu ja čilgehusat dasa. Dasto čázi birra leat maid čiekŋalet dieđut, mat eai leat čállojuvvon gosage ja maid oahpaheaddji guovttos leaba ruovttubirrasis oahppan, ahte čáhci lea bassi ja das lea buoridanfápmu. Aisttan nugo Berkes (gč. kap. 5) čilge árbevirolaš ekologalaš dieđu, de dan áddejumi mielde olmmoš ja luondu leaba oktii giessasan ja olmmoš basuha luonddu. Vaikko oahpaheaddji guoktás lei vuohttimis várrugasvuohta deattuheames sámi dološ osku, de lei goitge čázi buoridanfámus sáhka. Berkes fuopmášahttá, ahte árbevirolašdieđu vuogádagain lea stuorra morála ja etihkalaš konteaksta</p>
<p>Meahcis rahpasit mánáin eará dáiddut ja áiccut go dat maid klássalatnja sáhttá boktit, nugo áican, dovdan, nagodeapmi, duostilvuohta, hájat, jienat, iskan mo ieš birge okto ja mo earáiguin birge ovttas. Seammás mánáin leat viissis rámat, áigi, báiki ja bargu, maid oahpaheddjiiguin leat soahpan. Konteaksta speadjalastá, mo árbevirolaččat leat mánáide addán luohttámuša doaibmat ieža. Mánát besset bargat dan, masa sis lea miella, sii liikojit dolastallat. Dás lea maid dat nanuvuohta, ahte mánát eai leat iehčanassii, muhto oahpaheaddji guovttos leaba olámuttos go dárbbašit veahki, láidesteami dahje eanet dieđuid háhkat. Buot dát sulastahttet Klein teoriija eavttuid ja Sara searvelatnja-oahppanmálle, namalassii ollesolbmot lágidit oahppama nu ahte mánát ieža leat doaimmalaččat, muhto sii maid viiddidit mánáid fuomášumiid ja beroštumiid. Sii veahkehit bidjat vásáhusaid stuorát kontekstii ja <span type="quote">“vanahit”</span> mánáid dáidduid, intelligeanssa ja mánáid šaddama.</p>
<p><em type="bold">Buot dáidduid váldit atnui  </em></p>
<p>Oahpaheaddji Åsa Krigsman lea Jielleváris guhká bargan muitalusaiguin sierra vuogi mielde. Su vuohki vuolgá Storylinemetodas, mas leat sierralágan rávvagat, mo muitalusaiguin sáhttá bargat pedagogalaččat. Krigsman lea ieš heivehan dán vuogi sámi diliid várás ja geavaha vuolggan sámi ja báikkálaš historjjá (Krigsman 2007, filbma ja čálus gč. čuvvosiid 2 ja 3). Dasto son ovttas mánáiguin huktá lasi, sii ieža tevdnejit ja čuhppet hámaid nugo teáhterisge. Sii hutket maid, mo sáhttet neaktit dáid. Krigsman lea ovddalgihtii hutkan oasi dáhpáhusain, mat galget leat muitalusas. Dán vuoro stohket, ahte sii leat siidalaččat ja sin guossái boahtá Elsa Laula. Son lea bávččagahttán juolggi ja dárbbaša dálkasa ja buorideami. Muitalusas lea noaidi, noaidesoabbi, bassi báiki, dálkkasgeađgi ja guovža. Filmmas oaidnit, man láhkai mánát barget muitalusain, mas guovža, guovžžafámut ja árbevirolaš rituálat leat guovdilis áššit, maidda mánát oahpásmuvvet stoahkama bokte. Guovžžanáhki sisa čákŋet ja besset govahallat guovžža fámuid, sihke fysalaš ja vuoiŋŋalaš dási givrodaga. Sii hutket, mo sáhttet buoridit Elsa. Mánát leat ráhkadan báhpáris ja eará ávdnasiin buotlágan hámaid, <span type="quote">“figuraid”</span> ja eará diŋggaid, mat leat mielde muitalusas. Lanja dievva leat sin ivdnás ja hearvás duojit. Sii ráhkadit jienaid ja geavahit musihka.</p>
<p>Krigsman  čilge mánáid oahppat dán bargovuogi mielde historjjá máŋgga dásis, eai dušše fáktadieđuid. Vuolgga lea mánás, mánná galgá beassat geavahit dáiddudeaset ja sin dovddut ivdnejit lunddolaččat muitalusproseassas. Mađi eanet dásiid ja dáidduid mánát váldet atnui, dađi nannoseabbo lea sin oahppan. Dán oahpu maŋŋá mánát movttáskit roggat lasi dieđuid iešguđetlágan gálduin nugo musea diehtovuorkkás.</p>
<p>Krigsman berošta gaskkustit mánáide sámi historjjá ja lea čállán, man láhkai Storyline metoda sáhttá geavahit veahkkeneavvun oahpahit sámi historjjá. Su oahpahanmálle lea hui erenoamáš ja dan ovddideapmái son lea geavahan jagiid. Krigsman láhčá <span type="quote">“buori dilálašvuođa”</span> oahppamii. Son muitalage, ahte mánát muhtimin eai hálit oppa vuolgitge ruoktot, muhto háliidit ain stoahkat ja bargat muitalusaiguin. Krigsman bargá mánáid dáidduiguin, nu ahte besset váldit atnui olles sin potensiála oahppat, nugo Klein 1991 (gč. kap. 6). Muitalusaiguin ja rollastoahkamiiguin Krigsman viiddida mánáid beroštumiid fuobmát ođđa šielaid sámi árbevieruin. Sus vuhtto seammá go eará oahpaheddjiin, ahte son lihkostuvvá gaskkustit sámi árvvuid ja lágidit oahppandiliid nu, ahte mánáid dáidduid ja mokta oahppat, bohtet atnui ja lassánit.</p>
<p>Dát ja eará akšuvdnadutkanprošeavtta áigge dahkkojuvvon ovddidanbarggut  čájehit, mo skuvllat ieža váldet dutkama alcceseaset ávkin. Transformašuvdna ja ođasmahttin  čuovvu lunddolaččat, go heivehit ja gaskkustit ođđa buolvvaide árbevieruid. Buot ovddidan- ja geahččaladdanbargguin, maid oahpaheaddjit leat čađahan, lea ođasmahttindimenšuvdna, nugo Krigsman barggusge, masa son viežžá inspirašuvnna Storylinemetodas ja dovddus Harry Potter girjjiin. Son ovttas mánáiguin šaddada ovddeš muitalusaid vuođul noaidestoahkamiid.</p>
<p><em type="bold">Sámegiela ovddidit iluin  </em></p>
<p>Inga Pirak ja Grete Knudsen Johkamohkis geavaheaba muitalusa, lávluma/juoigama, lihkadeami ja dánsuma hárjehallat unnoraččaiguin geavahit sámegiela (Knudsen ja Pirak 2007, filbma gč.  čuvvosa 3). Soai leaba goappašat julevsámegielagat, muhto gulahallaba maid davvisámegillii. Sin skuvllas leat vuosttas gearddi juohkán mánáid sámegiel máhtu mielde. Okta joavku lea ollásit sámegielat, sis lea sámegiella vuosttaš giellan. Nuppi joavkkus leat dakkárat, geat eai máhte sámegiela dahje máhttet hui vehá.</p>
<p>Sudno mánnájoavku ii olus máhte sámegiela. Dušše muhtumat máhttet muitalit, maid áigot, ja jearralastit juoidá sámegillii. Sudno joavkkus buot mánát fertejit oahpahallat hállat sámegiela, ja stuorámus hástalussan lea fidnet sin sámástit lunddolačča, ii dušše sániid, sii fertejit oahppat geavahit olles cealkagiid main lea meinnet. Oahpaheaddjit ráhkadeaba oahpponeavvuid, leaba jorgalan lávlagiid ja váldán heivvolaš govaid. Govaid soai bidjaba flanellográfii ja čálliba daidda teavsttaid, vai mánát ohppet dovdagoahtit sátnegovaid. Bargovuohki hárjehišgoahtá mánáid čállimii, ja doaibmá bures ovttas lávlumiin. Mánát eai dárbbaš gallii lávlut go muitet lávlaga.</p>
<p>Bargovuohki ja oahpponeavvut doibmet bures gielalaš ovddideames. Mánát sáhttet vehážiid mielde dadjat oanehis cealkagiid sámegillii. Pirak ja Knudsen muitalanboddu lea ealas maiddái iežaska movtta dihte, ja mánáin oidno illu sihke lihkadeames, lávlumis ja dánsumis. Pirak lohká dehálažžan, ahte mánát loktet ja liikojit oahppat sámegiela. Su jáhkkun lea, ahte go unnin oahppá liikot masa nu, de dat čuovvu máná olles eallima. Oktan boađusin dán ovddidanbarggus lea dat, ahte váhnemat maid leat álgán lohkat sámegiela ja dainna lágiin dorjot máná giellarahčamuša. Mánáide lea dehálaš oaidnit, ahte ruovttus maid beroštit sámegielas.</p>
<p>Buot unnimusaiguin bargaba maiddái Maria Kristofferson ja Irene Kuhmunen ovdaskuvllas (Kristofferson ja Kuhmunen 2007, filmma ja čálus gč.  čuvvosiid 2 ja 3). Soai oahpaheaba muitalusa bokte mánáide ivnniid, bustávaid, jienaid, lávluma, loguid, dieđuid, elliid, lottiid, bohcco, olbmo. Mánát ohppet fáktadieđuid, muhto soai oahpaheaba eahpenjulges vuogi mielde maid dan, mii lea riekta ja boastut, sámi árvvuid ja olmmošvieruid. Soai eaba dárbbaš cuiggodit mánáid, soai rávveba muitalusa bokte.</p>
<p>Muitalusboddu lea lávus, mii lea ovdaskuvlla viesu siste. Ginttal buollá guovdu lávu dego árrandolla. Kristofferson ja Kuhmunen atniba lávu dehálažžan, dasgo doppe mánát lávejit leat máššilat eaige olus rieja. Muitalankontekstii gullet maid buotlágan ávdnasat, sárgumat ja tevnnegat, govat iežaska rumašgiela ja jiena lassin. Sudno mielas mánát galget loaktit ja liikot oahppanvuohkái. Dan dihte nubbi oahpaheaddji láve govvet mánáid dan botta go nubbi muitala vai beassaba árvvoštallat iežaska bargovuogi. Barggadettiin eaba geargga áicat juohke máná dili nu dárkilit. Bargobeaivvi maŋŋá soai geahččaba govaid dihtoris ja dárkoba, čuvvotgo mánát muitalusa, leatgo movttegat, jaskadat, váivvis dahje heittot mielas. Dalle sáhttiba nuppi hávvái nuppástuhttut bargovuogi.</p>
<p>Muitalusbottu iešguđetlágan hárjehusat hástalit mánáid gielalaččaid ja sin gielladáidu ahtanuššá dađistaga. Akšuvnnadutkama bokte soai leaba ožžon ođđa áddejumi dasa, mo muitalusaid sáhttá atnit ávkin nu ahte mánát ohppet buorebut. Muitalus lea ovttageardánis skuvla, masa mánát liikojit ja maiddái ieža. Go sudnos lea somá, de lea mánáin maid somá. Buorre dilli šaddada mánáid gaskii ja mánáid ja ollesolbmuid gaskii lagasvuođa.</p>
<p>Oahpaheaddji guovttos leaba vuđolaččat ovddidan ođđa bargovuogi, mainna láidesteaba mánáid geavahit buot dáidduid. Soai čájeheaba, mo árbevirolaš dieđu ja muitalusaid sáhttá heivehit máŋggalágan pedagogalaš metodaide. Soai leaba válljen bargat ovddimustá gielain ja leaba nugo earátge ráhkadan giela oahppamii movttegis konteavstta.</p>
<p><em type="bold">Lagasbirrasa máhtolašvuohta skuvlii </em></p>
<p>Álgoálbmogiid diehtu ja máhttu lea dávjá boarráset olbmuid duohkin, danne min boarrásat gohčoduvvojot muhtumin min girjerádju. Skuvlaásahusaide lea hástalus ávkkástallat dainna árbevirolaš čehppodagain, mii lea sámi olbmuin, ruovttuin, báikkálaš birrasiin ja Sámis oppalohkái. Dán oktavuođas lea beroštahtti geahčastit Nergård teoriija, man láhkai diehtu áddejuvvo goappatláhkai ruovttus ja skuvllas. Su čilgehus guoská aiddo fal dasa go oahppit besset olggos skuvlaviesus skuvlii boazodollui. Son čilge, ahte doaimma ja doaimma birra válddahallama gaskkas lea erohus, dát leat guokte sierra albmaneami. Go oahppit praktihkalaš bargguid maŋŋá galget ovdanbuktit daid skuvllas, de gáibiduvvo, ahte oahppit dovdet praktihkalaš doaimma dáfus dárbbašlaš doahpagiid. (Nergård 2006: 83–93.) Nergård čilgehus boktá viiddidit dihtomielalaččat sátneráju, háhkat doahpagiid vai oahppit nákcejit válddahallat praktihkalaš doaimma rivttes sániiguin.</p>
<p>Oahpaheaddji guovttos Elisabeth Jannok ja Britt Inger Tuorda leaba hutkan ovddidanbarggu, mas skuvla ja lagasbiras barget ovttas, ja maid gohčodeaba <span type="quote">“eallinbeaivin”</span> (Jannok ja Tuorda 2007, filbma ja čálus gč. čuvvosiid 2 ja 3). Sudno áigumuššan lea ávkkástallat ruovttubirrasa árbevirolaš  čehppodagain ja lágidit oahpu, maid skuvlla ii máhte iige sáhte fállat.</p>
<p>Ollu sámi ruovttuin barget ain árbevirolaš doaimmaiguin. Váhnemat lávejit bivdit lobi mánáide searvat omd. gárddástallamii, guollebivdui, sarvvabivdui. Dávjá mánát čuvodit áhkuid, ádjáid ja eará fulkkiid. Bargovuohki addá liibba čatnat skuvlla lagasbirrasii mánáid fulkkiid ja lagasolbmuid bokte ja ealáskahttit bargo- ja gulahallanoktavuođaid buolvvaid gaskkas. Ovdalis lobi oažžun lei seammá go friddja oažžun skuvllas. Dál eai oaččo friddja go dat leat <span type="quote">“eallinbeaivvit”</span>, mat gullet lunddolaččat skuvladoibmii. Skuvla ja mánát ovttas ruovttuiguin plánejit <span type="quote">“eallinbeivviid”</span>. Mánát galget muitalit, maid sii máhttet ovddežis ja maid sii háliidit oahppat dan barggus maid leat válljen. Barggadettiin mánát galget dokumenteret, govvet ja čállit doaimma birra. Dát čađahuvvo ruovttubirrasis. Go bohtet fas skuvlii, de sii dán materiála vuođul ráhkadit ovdanbuktima. Mánát šaddet sánálaččat válddahallat praktihkalaš doaimma. Oahpaheaddjit árvvoštallet barggu mánáiguin ovttas. .</p>
<p>Váhnen Laila Pittsa (2007, filbma) mielas dákkár bargovuohki hástala máná ođđa láhkai jurddašit doaimmaid, maid leat oaidnán ruovttubirrasis. Go geatnegahtto dokumenteret, de ferte árvvoštallat maid govve, dárkot maid oaidná ja maid čállá. Bargovuohki hárjeha ohppiid geavahit PowerPoint-prográmma reaidun ja sii oahpahallet bargat govaiguin. Oahpaheaddji guovttos muitaleaba, ahte muhtin mánná lei ožžon ođđa oktavuođa ednuinis, go gárttai suinna bargat ovttas eallinbeivviid. Norgga beal Sámis sullasaš oahppu gohčoduvvo<span type="quote">”várreskuvlan”</span>. Jiellevári sámeskuvllas sáhttá gosa ihkinassii vuolgit oahpahallat, vaikko turistafitnodahkii, mii lea lagasbirrasis. <span type="quote">“Eallinbeaivvit”</span> eai čađahuvvo dušše meahcis dahje dušše boazodoalus. Skuvla galgá leat buorrin fálaldahkan buotlágan sámi mánáide, ja hástalussan leage gávdnat iešguđetlágan <span type="quote">“eallinbeaivvi”</span> oahpposajiid, lohkaba oahpaheaddji guovttos.</p>
<p>Go skuvladutkit guorahallet skuvllaid lihkostuvvama ollašuhttit oahppoplánaid gáibábusaid, de oktan kriteran lea, man muddui skuvla lea integrerejuvvon oassi lagasbirrasis. Dán ovddidanbarggus oaidnit, man láhkai skuvla atná lagasbirrasa, luonddu ja resursaolbmuid ávkin iežas vuogádagas.</p>
<p>Sámeskuvllat dárbbašit eanet vel go eará skuvllat ruovttu ja lagasbirrasa legitimitehta. Sámi váhnemat leat unnán beassan váikkuhit skuvlla sisdollui ja organiseremii, ja dán prošeavttas lea leamašan dehálaš sihkkarastit, ahte váhnemat ja lagasbirrasat dovdet ja servet skuvlla ovddideapmái. Muhtin ovddidanbarggut dán akšuvdnadutkanprošeavttas, nugo <span type="quote">“eallinbeaivvit”</span>, eaktuda ruovttubirrasa oassálastit máná oahppamii. Dát lokte sámi ruovttuid ja váhnemiid árvvu skuvlamáilmmis. Oahppama stáhtusa fas lokte vuogádat, mas mánát dokumenterejit ja oahppet dokumenterenvugiid. Go oahpaheaddjit oahpistit mánáid meahccái ja mánát ohppet dovdat meahci riggodagaid, de báikki árvu loktana mánáid čalmmiin ja mánát ohppet metadásis ollesolbmuid láhttemiin, mo sii galget meannudit mehciin ja meahci riggodagaiguin.</p>
<p><em type="bold">Árbevirolaš máhtu láidesteaddjit </em></p>
<p>Åsa Sandberg ja Elsy Labba leaba maid bargan skuvllas árbevirolaš muitalusaiguin (Labba ja Sandberg 2007, filbma ja čálus). Veahkkin sudnos lea muhtun dovddus báikkálaš muitaleaddji. Soai álggaheaba goađis skuvlla šiljus go doppe lea luđoleabbo biras. Guossi muitala ja buohkat  čoahkkájit árrana birra ja guldalit. Dát mánát leat gaskadásis, goalmmát luohkás guđát luohkkái. Ja vaikko muitaleaddji lea čeahppi, de lea váttis fidnet mánáid staigat guldalit. Oahpaheaddji guovttos lohkaba, ahte dán áiggi mánáid lea hástalus oažžut liikot guldalit máidnasiid ja muitalusaid, nugo sii dahke iežaset mánnávuođas.</p>
<p>Máinnasbottu maŋŋá sii mannet klássalatnjii, gos čohkkájit smávit joavkun ja muitalit iežaset sániiguin maid sii leat gullan. Dán bargovuogi ulbmilin lea nannet mánáid njálmmálaš giela. Muitalettiin mánát ožžot ieža ivdnet muitalusa nugo háliidit. Sii besset ráhkkanit ovdanbuktimii, ja muhtimat čálistit báhpáriid sániid ja govvádusaid muitalusaset doarjjan. Maiddái dat mánát, geain lea sámegiella nubbin giellan, hárjehallet muitalit. Ja vaikko sii eai máhtege nu njuožilit muitalit eatnigielagat, de buohkain lea gierdavašvuođa guldalit. Mánát barget aktiivvalaččat ja orrot loaktimin bures. Labba mielas lea dehálaš geavahit báikki vuorrasat olbmuid čehppodaga ja kulturmáhtu vai mánát fuobmájit sin máhtolašvuođa. Dat lokte báikki olbmuid árvvu ja stáhtusa skuvlamáilmmis ja skuvla fidne dieđu, maid ii leat makkárge girjerájus. Oahpa mánát eai oaččo dušše muitalusaid sisdoalus ja dáhpáhusain, muhto muitalusaid fáro ohppet maid sámi máilmmi árvvuid ja rávvemiid, mat leat sidjiide dehálaččat.</p>
<p>Goappáge skuvllas lea lávvu ja goahti skuvlla šiljus. Eanaš mánát leat ruovttubirrasis juo hárjánan lávostallat. Ollugat dihtet, ahte lávus leat viissis ortnegat, njuolggadusat dahje <span type="quote">“protokollat”</span>, maid ferte čuovvut, muhto sidjiide ii leat várra čilgejuvvon daid duogáš, vai áddegohtet doahttalit daid.</p>
<p>Ovdaskuvlla oahpaheaddji Carina Sarri lea unnimusaiguin goađis ságasteamen goađi nissonipmiliid birra (Sarri, 2007, filbma). Goađis mánát besset gullat sámiid diiddaid ja oaidnit, gos ipmilat orrot − boaššus ja danin ii galgga duolmmastit dohko. Dolla buollá árranis, ja mánáin lea miella duohtadit dan muoraiguin. Oahpaheaddji muitala, manne nu ii galgga bargat, go dat gii čuoggu dola, oažžu čalmmehis misiid. Ja son muitala, ahte ferte váruhit dola, go árran vuolde ássá Juoksáhkká. Ja dasto lea vel Uksáhkká, gii orru uksaguoras ja suddje goađi ássiid. Mánát ohppet muitalusaid bokte goađi ortnega birra ja ožžot duogášdieđu, manin goađi <span type="quote">“njuolggadusaid”</span> galgá čuovvut.</p>
<p>Sarri  čuovvu oalle dábálaš oahpahanvuogi, oahpaheaddji muitala, bagada ja jearrala ohppiin, muhto son čájeha, ahte dieđu sáhttá vuohkkasit gaskkustit go konteaksta lea goahti ja dolla. Jus livčče viggan dan seammá dahkat klássalanjas, de livčče lean váttis oažžut buohkaid čuovvut.</p>
<p>Dekoloniserenproseassa bidjá oahpaheddjiid oaidnit ođđa  čalmmiiguin dáhpáhusaid, iežaset ja sin oktavuođaid earáiguin. Ođđa ja oahpes doahpagiid ođđa sisdoalut moivestit jurdagiid ja dovdduid ja soaitá muhtimin leat váttis diehtit, mo ođđa dieđu galgá heivehit ovddeš, cieggan áddejumiid sadjái. Ságastaladettiin olbmuide dávjá guivásit áibba ođđa fuomášumit, dakkárat luvvejit ođđa searaid. Ja nugo dálkkodanriekkis rávve, de lea buorre fokuseret dan , maid galgá bargat boahtteáiggis, mo sáhttá dearvvasmahttit iežas ja servodaga go moraštit ovddeža.</p>
<p>Dáid oahppočájanasbargguin oaidnit árbevirolaš muitalusaid ollisvuohta, nugo kapihttalis 5 lea čilgejuvvon ahte árbevirolaš diehtu fátmmasta ollisvuođa. Diehtu ii leat sirrejuvvon máilmmálaš ja vuoiŋŋalaš beliide. Nu lea muitalusain viidát mearkkašupmi go dušše máinnastit ja geardduhit doložiid mánáide. Dat sisdollet ipmárdusa ja máilmmigova. Go báikki olbmot geavahuvvojit diehtogáldun skuvllas, dat addá sidjiide árvvu ja dákkár bargovuohki čatná skuvlla ja lagasbirrasa oktavuođaid. Hástalussan lea, mo muitalanárbevieru sáhttá dahkat gelddolažžan dán áigásaš mánáide, geain leat buotlágan ođđaáigásaš ovttastallanreaiddut, nugo spealut, chat-programmat, mobiltelefovnnat, interneahtta. Dáinna pedagogalaš  čuolmmain heibot eai dušše sámi oahpaheaddjit, muhto oahpaheaddjit miehtá máilmmi. Oahpaheaddjit dárbbašivčče beassat čiekŋut dán áššái buorebut ja áinnas ságastallat eará oahpaheddjiiguin.</p>
<p><em type="bold">9  Bohtosat ja loahppasánit  </em></p>
<p><em type="bold">Heivehuvvon dutkanmetoda </em></p>
<p>Akšuvdnadutkanprošeakta lea sihke dárbbašlaš ja heivvolaš reaidu ovddidit sámi perspektiivvaid vuođđoskuvllas ja ovdaskuvllas. Dan čájeha dát akšuvdnadutkan, maid čađaheimmet Sámi allaskuvlla ja Johkamohki ja Jiellevári sámeskuvllaid ovttasbargun. Dát akšuvdnadutkan- ja oahppanmálle lea sisttisdoallan dutkiid ja praksissuorggi ovttasráđiid hábmen vuogádaga, oahppofálaldaga, dokumenterenvugiid, eksámeniid čađaheami ja ovttaskas-, joavko- ja ásahusbagademiid, deaivvademiid ja gaskkustemiid. Málle sáhtášii geavahit ávkin oahpaheddjiid vuođđo-, joatkka- ja lasseoahppofálaldagain. Dan sáhttá maid heivehit eará sámi guovlluid dárbbuid ja eará eavttuid mielde go dán oktavuođas lea dahkkojuvvon. Málle sáhttá geavahit maid eará áigumušaid go sámáiduhttima ovddideames nugo dás leat dahkan.</p>
<p>Lean ovdalis válddahallan daid bargovugiid ja reaidduid, maid leat hutkan akšuvdnadutkamii ja -oahppamii. Lean maid čilgen, mo dát ovddidan- ja dutkanbargu lea čađahuvvon. Dát akšuvdnadutkan lea dárkilit heivehuvvon dahkkiid, skuvlla, oahpaheddjiid ja váhnemiid dárbbuide. Dutkanmálles lea maid váldojuvvon vuhtii sámi servodaga dilli, mii spiehkasta birastahtti ruoŧa servodagas dainna lágiin, ahte sámit leat easkka huksemin iežaset vuogádaga. Ruoŧŧa lea guhká beassan hábmet iežas servodaga, giela, kultuvrra ja olles skuvlavuogádaga. Servodatdieđalaš suorgi lea unnán ođasmuvvan metodalaččat maŋimuš 50 jagis ja metodaoahppogirjjiid vuolggasadjin ii leat leamašan revitaliseret ja moderniseret árbevirolaš kultuvrra, jurddašanvuogi ja servodaga, čuoččuha Hoëm iežas varraseamos girjjis. Dálá metodat leat ráhkaduvvon birasservodagaid dárbbuid ja eavttuid mielde. Dat dagaha váttisvuođaid sámi dutkamii, dutkit gártet heivehit dutkamiiddiset daid metodaide, teoriijaide ja diehtovuođuide, mat leat váldoservodaga várás ráhkaduvvon, čállá Hoëm. (Hoëm 2007: 503.)</p>
<p>Dán dutkamušas dutki lea iešge oassálasti iige dušše áici nugo dábálaččat. Dutki  čatnasa sakka dan bargovuohkái dahjege praksisii, maid ieš dutká. Son doaibmá bagadeaddjin, rávvejeaddjin ja fágalaš jođiheaddjin. Dutki lassin leat dahkkit, dán dutkamušas oahpaheaddjit, iežage dutkit, geat plánejit, geahččaladdet,  čállet, reflekterejit ja heivehit ođđasit doaimmaideaset. Dutki čuovvu sin proseassa, sihke oasálažžan ja olggobeale dárkojeaddjin. Dát lea hástalus dutkirollii, son oktanaga lea dutki ja seammás bargá praksissuorggis. Jus vuodju oassálasti rollii menddo sakka, de lea bahá láhppot árgabeaivái nu sakka, ahte ii nagot oaidnit áššiid dutki čalmmiiguin. Ja fas jus lea aivve dutki, de gáidá praktihkalaš árgabeaidilis, maid galggašii bagadit. Livččiige beroštahtti guorahallat, makkár dutkanmetodalaš ođastusaid ja hástalusaid dát akšuvdnadutkan málle buktá ja mo dáid galggašii gieđahallat dutkansearvevuođain. Váldobargun dán prošeavttas lea leamašan čájehit, mo oahpaheddjiid ođasmahttinbargu lea dáhpáhuvvan. Dás geahččalan buktit ovdan oppalaš geahčastaga bohtosiin.</p>
<p><em type="bold">Jurdagiin lea fápmu </em></p>
<p>Čielga boađusin dán prošeavttas lea dat, ahte oahpaheddjiin lea nannoseabbo jurddašeapmi das, mo sámi perspektiiva sáhttá váldit ovdan dahjege sirdit skuvlla pedagogalaš doibmii. Battiste dálkkodanrieggáin bargan lea leamašan ávkkálaš proseassa. Ja oppalohkái dat, ahte mii leat čikŋon teorehtalaš perspektiivvaide ja ságastallan daid birra deaivvademiin, lea buktán bohtosiid. Oahpaheaddjit leat šaddan duostileabbo váldit atnui sihke iežaset, ruovttubirrasa, lagasbirrasa ja sámi ja eará dutkiid máhtuid ja dieđuid. Mii leat ožžon ollu geahččanmađiid maid koloniserema kártemii, namalassii dan áddejupmái, váikkuhusaide, buorideapmái ja ođđa servodaga višuneremii. Buohkat leat beassan searvat beroškeahttá das, makkár eavttut sis leat leamašan seailluhit iežaset kultuvrra. Dekoloniseren oasseproseassaid čađahettiin leat oahpaheaddjit ja mii jođiheaddjit juogadan vásáhusaid, guldalan nuppiideamet, muittašan ovttas, ođasmahttán geahččanvugiid, čaibman ja moraštan ovttas. Mii leat leamašan diđolaččat das, ahte dovddut leat oassi min máhtolašvuođas ja dán oasi fertet alddámet dovdat ja bargat seammaláhkai go dieđuiguin, máhtuiguin ja dáidduiguin.</p>
<p>Go oahpaheaddjit fuobmájit, ahte vealaheamis leat struktuvrrat ja systemat ja ahte dát leat guorramis, de luovvanit ođđa searat. Stuorra ovdáneapmi lea dat, go beassat eret iežamet ja nuppiid dubmemis áššiin, mat eai leat min eaige sin duohkin, nugomat dákkár sivahallamis ahte <span type="quote">“don leat luoitán iežat dáruiduvvat ja mun gal lean bisuhan sápmelašvuođa”</span> dahje nuppi láhkai, ahte <span type="quote">“mun in veaje maidege dasa, ahte mus leat rivven giela ja gávtti”</span>. Kolonialismma luondu hukse jurddaimperialismma, mii čatná jurddašeami ja bisseha min ovdáneami.</p>
<p>Máŋgasat oahpaheddjiin muosáhedje vuosttaš geardde dakkár oahpu ja profešunealla bagadeami, mas vuolgga lea sámi servodat. Oahppofálaldat ja bagadeapmi lea leamašan eaktun prošeavtta lihkostuvvamii. Čoagganeapmi maid lágideimmet Guovdageainnus Sámi allaskuvllas, attii oahpaheddjiide vejolašvuođa deaivvadit sámi akademalaš birrasiin. Gallis eai diehtán, ahte Sámi allaskuvllas lea nana sámi dutkanbiras ja alla máhtolašvuohta skuvlasuorggis. Dát deaivvadeapmi lei maid dekoloniserenoassi, fuobmát dan čehppodaga ja lihkostuvvama, mii Sámis lea.</p>
<p>Sátnevájas <span type="quote">“gal dat oahppá go stuorrula”</span> lea nannen luohttámuša sámi olmmoš- ja oahppanoidnui. Leat vásihan man sakka ollesolbmo vuordámušat váikkuhit mána ovdáneapmái. Sátnevádjasa jáhkku buot olbmuid ovdánanvejolašvuođaide ráhkada vuođu pedagogalaš doaibmamii. Positiiva vuordámušat, maid mánát deaividit ollesolbmos, leat nana váikkuheaddjit mánáid lihkostuvvamii oahppamis. Oahpaheaddjit fertejit diehtit, man dehálaš lea oahpahit dahje bargat nu, ahte oahppit dovdet makkár vuordámušat sidjiide leat. Okta oahpaheaddji láhttesta, ahte dán árbevirolaš jurddašeami mielde sáhttet oahppat vaikko maid, dan ferte dušše heivehit juohke máná eavttuid mielde. Ja mánát ja oahppit oppalohkái dárbbašit hástaleaddji vuordámušaid, mat vanahit sin dáidduid ja máhtuid. Vuordámušat leat sakka čadnon iešluohttámuša ja iešráđálašvuođa ovddideapmái, masa oahpaheaddjit leat bidjan ollu fuola. Jurdda gohčču sihke luoitilit luovus mánáid, muhto maiddái láidestit sin. Sátnevádjasa oahppa lea čiekŋalit váikkuhan ođastit praksisiid. Dutkanprošeavtta jođiheaddjit  čuvvo seamma filosofiija, čájehit jáhku oahpaheddjiide, luohttámuša dasa ahte sii nagodit čađahit sin oasi prošeavttas. Muhtin oahpaheaddjin ii lean formála oahppu ja lihkká serve čállit ja ovdanbuktit iežaset oahppočájánasbarggu. oahpaheddjiide gusto aiddo seamma oahppanvejolašvuohta go ohppiide, jus leat iešguđege oahpaheaddji dási mielde muddejuvvon positiiva vuordámušat, de lea álkit lihkostuvvat.</p>
<p>Oahpaheaddjit geavahedje eanet áiggi láddadit iežaset oahppočájánasbargui go mii leimmet vuordán. Jurdagiid koloniseren guođđá  čiekŋalis ruohttasiid olbmuid millii ja danin lea dekoloniseren ádjás ja gáibidahkes proseassa. Áddjáivuohtage čájeha, man unnán sámi oahpaheaddjit leat beassan ávkkástallat iežaset kulturmáhtuiguin ja dieđuiguin iežaset oahppoáiggis ja makkár dárbu sis lea oažžut dasa fágalaš doarjaga ja láidesteami. Muhtin oahpaheaddji lohká, ahte oahppanproseassa čuzii sutnje nu čiekŋalit, ahte dat šattai persovnnalaš láddanáššin ja danin livččii galgan bállet buriin áiggiin láddadit iežas ođđa áddejumiide. Nu leat sámi oahpaheaddjit seamma dilis go earáge álgoálbmot oahpaheaddjit máilmmis.</p>
<p>Leat dieđus maid eará sivaid dasa, ahte oahpaheaddjit illá staige bargagoahtit ovddidanbargguiguin. Ollugat eai lean bargan diekkáriiguin ja dat, ahte sii galge leat maid dutkit, dagahii eahpesihkkarvuođa. Maiddái lohkamušat gáibidedje ollu eanet go dušše lohkat daid ja áibba ođas lei maid, ahte sámi dili buohtastahttit eará álgoálbmogiid diliiguin.</p>
<p><em type="bold">Oktavuođaid nannen álgoálbmot birrasiiguin </em></p>
<p>Oahpaheddjiid mielas lea prošeaktaáigodagas leamašan mávssolaš lágiduvvon oahppu ja deaivvadeamit eará kollegaiguin. Sii duođaid dárbbašedje beassat gulahallat eará skuvllaid sámi oahpaheddjiiguin vai ožžot viidát referánssaid sápmelašvuhtii go dušše iežas priváhta duogážis. Sii dárbbašedje maid beassat juogadit pedagogalaš vásáhusaid, lihkostuvvamiid ja eahpelihkostuvvamiid. Oahpaheaddjit rámiidit maiddái ovttasoahppama, erenoamážit go buohkat leat searvan, ja leat beassan joatkit ságastallamiid bargosajis árgabeaivvi dilis. Oahppama sosiála bealli, dat ahte kollegajoavku oahppá buorebut ovttas, boahtá bures ovdan. Dábálaččat oahpaheaddjit eai báljo beasa deaivvadit ja gulahallat eará oahpaheddjiiguin ja erenoamážit vel eará sámi oahpaheddjiiguin. Seammá ovttasbarggu váillaha maid Skolverket árvvoštallan. Dat ahte oahpaheaddjit eai beasa čoagganaddat, goahcá sámi perspektiivva ovddideami. Eanaš sámit dovdet sámelihkadusa ja dihtet, ahte mađi eanet olbmot servet, dađi gievrrabut sáhttet ovddidit iežaset beroštumiid. Sámi oahpaheaddjit dárbbašivčče iežaset deaivvadanforuma, gos fidne inspirašuvnna, doarjaga, dieđuid ja movtta ovddidit buori sámi skuvlla boahttevaš buolvvaide.</p>
<p>Oahpaheddjiid mielas lei maid buorre beassat oahpásmuvvat eará álgoálbmogiid diliide. Dat addá givrodaga ja stuorát searvevuhtii gullevašvuođa dovddu. Sámi oahpaheaddjit dárbbašivčče maid beassat oahppaladdat eará álgoálbmot guovlluid, oahpásmuvvat sin diliide, beroštumiide ja čatnat singuin oktavuođaid. Máilmmiviidosaš álgoálbmot fierpmádagat leat jálosmuhttán ja gievrudan sámi njunušpolitihkkáriid ja riektečehpiid searvat ON:a dásis bargui eará álgoálbmogiiguin ovddidit iežaset dárbbuid ja vuoigatvuođaid. Dan seammá dárbbašit maid sámi oahpaheaddjit, namalassii gievrudit iežaset álgoálbmot iešdovddu ja sirdit dan sámi mánáide.</p>
<p>Oahpaheaddjit fertejit áddet, makkár váikkuhusat leat go normatiiva jurddašeapmi beassá stivret olmmošlaš gaskavuođaid. Sii galget hárjánit oaidnit, man láhkai dákkár kulturáddejupmi sáhttá olgguštit nuppiid sámiid, dalle máhttet bargat diekkár áddejumiiguin vai dásseárvvu, oktiigullevašvuohta ja searvevuohta ovdána sámiid gaskkas.</p>
<p>Lean ollu deattuhan álgoálbmot perspektiivvaid vai oahpaheaddjit oidnet, ahte sámi skuvllaid ja oahpaheddjiid hástalusat leat oassin das, mii muđui dáhpáhuvvá álgoálbmot máilmmis. Dat girjjálašvuohta maid lean geavahan čájeha, man ollu beroštupmi álgoálbmot perspektiivvain lea dál máilmmis. Go dán prošeavttas leat válljen dekoloniseremiin bargat, de dat leat áigeguovdilis ášši maid ollu eará guovlluin máilmmis ja dan mađi relevánta, ahte ON:a dássi lea aiddo mearridan doarjut dákkár doaimmaid álgoálbmogiid kultuvrraid nanosmahttima dihte.</p>
<p><em type="bold">Veahkkedutkit ja ovddidanoahpaheaddjit  </em></p>
<p>Olles dutkanprosessii lei várrejuvvon guokte jagi čađahanáigi. Dát lei menddo unnán buot daid doaimmaide, maid leimmet plánen. Oahpaheaddjit fertejedje hárjánit ođđa rollii, searvat ovddidit skuvladoaimma dutkama ja geahččaladdama bokte. Dat lei máŋgasii ođas, dego ođas ollu earáge oahpaheddjiide. oahpaheddjiid barggu iešvuohta lea dakkár, mii geažosáiggi gáibida sin olles beroštumi. Oahpaheaddjit eai astta orustit smiehttat ja čálligoahtit dakkaviđe go fuobmájit juoidá. Lea stuorra bargu dekoloniseret ja profešonaliseret iežas ja birrasa máhtu, ja bidjat dan pedagogalaš rámma sisa. Dát transformašuvdna ii mana iešalddis, veahki ja diehtoháhkama haga.</p>
<p>Akšuvnadutkama áigge oahpaheaddjit leat guorahallagoahtán áššiid, maid ovdal leat beare dohkkehan. Sii ledje hárjánan ballat sámi sisdoalu skuvllas suoládit áiggi <span type="quote">“dehálaš”</span> ruoŧŧelaš skuvlafágain ja dagahit, ahte sámi mánát eai ceavzze nationála geahččalemiin. Dál sii dihtet balu vuolgit das go leat dohkkehan eallit koloniserema vuollásažžan. Ii leat sihkkar ahte ballu lea nohkan, muhto sii oidnet ahte ballu leamašan mielde duvdimin eret sin iežaset ja mánáid kultuvra ja Stockholmas mearriduvvon prográmma lea ožžon stuorra saji.</p>
<p>Ovddidanbargguin oaidná man láhkai sámi bajásgeassin teoriija lea vuođđun válljemiidda ja proseassa áigge bođii máŋgii ovdan, ahte oahpaheaddjit váldet teoriija duođas ja oidnet das ávkki. Máŋgasat leat fuobmán, ahte sámi ja eará álgoálbmot dutkiin leat ávkkálaš doahpagat ja analysat, mat veahkehit áddet dáhpáhusaid sámi geahčastagas.</p>
<p><em type="bold">Sámi pedagogihka viidáset hástalusat </em></p>
<p>Oahpaheaddjit leat čájehan, ahte sámi pedagogihka lea vejolaš ovddidit praksisis. Dat maid sii leat válljen muitalit sámi árvomáilmmi, oahppan- ja gaskkustanvugiid birra ja sámi pedagogalaš jurddašeamis ja daid sirdimis skuvlii, oaidná maid, mo sii leat konkretiseren teoriija, ja dainna lágiin lean buktán ođđa fuomášumiid sámi pedagogalaš praksisii. Sihke čállosat, ságastallamat ja filbma čájehit maiddái, makkár áššit ožžot ovdavuoigatvuođa.</p>
<p>Ovdánahttinbargguid sáhttá čohkket muhtun surggiide.</p>
<p type="listitem">•  Oahpaheaddjit dekoloniseret vuosttažettiin iežaset ja dađi mielde ohppiid, ruovttu- ja lagasbirrasa ja birasservodaga. Lagas ovttasbarggut ruovttuiguin ja oahpaheddjiid servodatlaš ja politihkalaš oassálastimat dolvot ođđa jurddašemiid viidábut. oahpaheddjiid dekoloniserenbargui lea stuorra ávkin ja doarjjan diehtu, mii dáhpáhuvvá eará álgoálbmogiid gaskkas ja riikkaidgaskasaš dásis. Dehálaččat mobiliseremii, transformeremii ja buorideapmái leat maid ságastallamat eará sámi kollegaiguin.</p>
<p type="listitem">•  Oahpaheaddjit leat válljen ovddidit mánáid iešráđálašvuođa. Oahpes áddejupmái gullá, ahte iešráđálašvuohta čadno geavatlaš bargguiguin okto birgemii. Dát mu guorahallan buktá ođđa dimenšuvnnaid doahpagii iešráđálašvuohta, dego earáiguin ovttasbirgema, ja deattuhan maid jurddašandáiddu ja hutkáivuođa iešráđálašvuođa ovddideamis. Iešráđálašvuhtii gullá máhttit jurddadásis, kognitiivvalaččat  čoavdit váttisvuođaid, mat sáhttet boahtit báifáhkka, danne mánáide ferte hukset válmmasvuođa ja duostilvuođa dustet ja čoavdit ođđa hástalusaid. Iešráđálašvuohta bajida iešluohttámuša ja addá iešbirgemii mentála válmmašvuođa ja čoavdindáiddu. Iešráđálašvuođa sáhttá buoridit maid nu, ahte oahpaha sihke gánda- ja nieidamánáid  čilget dovdduideaset, dađi mielde ohppet hálddašit ja kontrolleret daid. Iešráđálašvuođa ovddideamis berrege áicat sohkabealerohusaid, nugo muhtin oahpaheaddjit leatge hutkan doaimmaid, mat nannejit dásseárvvuid sohkabeliid gaskkas.</p>
<p type="listitem">•  Pedagogalaš ovddideapmi oidno oahpaheddjiid sámi oahpahan- ja gaskkustanmálliid atnuiváldimis. Oahpaheaddjit geavahit árbevirolaš jurddašanmálle oahppama lágideamis; oahppanproseassa vuođđun lea diktit mánáid oahppat iešvásáhusaid ja iešdovddiidusaid vuođul (iešvásáhusoahppan) ja fokusa sirdin oahpaheaddjis oahppái. Oahpaheaddjit geavahit gaskosteaddji oahppanvuogi bagadit ja rávvejit mánáid, mii sulastahttá <span type="quote">“elders”</span> oahpahanvuogi. Dán dutkamušas lean čuovvolan gaskosteaddjirolla ja oaidnimis lea, ahte kultursirdimis dárbbašuvvo láidesteapmi doalahit guovddážis dan, mii lea dehálaš. Dihtomielalašvuohta das, mii dáhpáhuvvá metadásis, namalassii dat, maid mii dahkat ja mo mii dahkat, lea máŋgii deháleabbo go min sánit. Oahpaheaddjit leat várrugasat gáibidit mánáin eanebuš. Eat leat olus ságastallan dan birra, mo oahpaheaddjit sáhttet vuordámušaid bokte vanahit mánáid oahppannávccaid. Boahtteáiggis bijašin eanet deattu loktet dien beali sámi árbevierus oidnosii ja ságastallamiidda. Mo oahpaheaddjit sáhtášedje hástalit mánáid nu, ahte sin oahppan livččii maksimála. Oahpaheaddjit fertešedje dovdat ja diehtit juohke máná potensiála. Hástalussan livččii áicat ja čilget dárkilit, mo dákkár oahppanproseassa dáhpáhuvvá máná ja láidesteaddji gaskavuođa bokte.</p>
<p type="listitem">•  Oahpaheaddjit ávkkástallet eahpenjulges vugiiguin lunddolaččat. Sii dahket juoidá ovttas mánáiguin ja integrerejit dáid doaimmaid sisa árvvuid. Dákkár searvevuođa bajásgeassima ja oahppama deattuhit maid eará sámi dutkit. Go eahpenjulges vugiiguin sirdá norpmaid ja árvvuid, maiddái dakkáriid maid mánát eai gilleše gullat, de dat ii bajit vuosteháguid ja dárbbašmeahttun nákkuid.</p>
<p type="listitem">•  Oahpaheaddjit loktejit sámi árbevieruid pedagogihkkan, systematiserejit, analyserejit, ođastit ja heivehit daid ođđa pedagogalaš rámmaid sisa. Dát bajida sámi oahpaheddjiid fidnomáhtu iežaset kultuvrra vuođul ja sii ohppet transformašuvnna.</p>
<p type="listitem">•  Eanaš bargguid fáddán lea dat ahte luondu eallá ja luondduin lea lagasvuohta. Dat lea dehálaš ášši skuvlla sámáiduhttimis. Oahpaheaddjit váldet atnui luonddu, geavahit dan skuvlalatnjan. Luondu sáhttá maid iešalddis leat oahppama sisdoallu. Vuoiŋŋalašvuohta lea lunddolaš bealli doaimmain, vaikko ii leat álo plánejuvvon ja eksplisihtta. Áigeguovdilis ášši lea oažžut ovdan sámi árbevirolaš luondduhálddašan- ja luonddugáhttendieđuid ja -máhtuid, maid mun gohčodan sámi árbevirolaš ekologalaš jurddašeapmin. Dáid dieđuide gullet maid vuoiŋŋalaš bealit, norpmat ja etihkka, mat regulerejit olbmo ja luonddu gaskavuođaid. Árbevirolaš praksisiid vuoiŋŋalaš osiid, jávohis rituálaid ja seremoniijaid lea buot váddáseamos sirdit viidáseabbo skuvlavuogádagas.</p>
<p>Dát oasit dávistit dan, mii sámiid mielas lea buorre, riekta ja heivvolaš meannudeapmi ja láhtten olbmuid gaskkas. Vuoiŋŋalaš praksisiid geavaheami dáfus oahpaheaddjit leat várrugasat ja ballet daid adnojuvvot báhkinvierrun dahje das, ahte sii ieža eai máhte daid válddahallat ollislaččat, áinnas jus dáid praksisiid bidjá sámi ovddeš osku oktavuhtii. Mo galgat doalahit ja sirdit dáid norpmaid, jus praksisat leat nu čihkosat? Dát lea hástalus boahttevaš barguide. Dán oktavuođas sáhttá muittuhit, ahte stáhtaid girkut lea atnon ándagassii go leat futnon sámi árbevirolaš kultuvrralaš praksisiid ja gieldán sámiid doaimmaheames dákkáriid. Sámis leat dál sámi báhpat, mat buktet ođđa geahčastanvugiid girkuide, ja gieskat lea lágiduvvon dekoloniserema birra seminára Sámi girkoráđi oahpaheddjiide. Skuvlavuogádat ferte hutkat vugiid, mo atnit ávkin buot ođđa ihtagiid, mat dorjot sámi árbevieruid ealáskahttima.</p>
<p type="listitem">•  Oahpaheaddjit láhčet mánáide buori dili, nu ahte oahppan šaddá maid geahppaseabbon ja suohttaseabbon. Oahpaheaddjit deattuhit maid iežaset buori dili, maid juogadit mánáiguin. Dieinna lágiin sii sirdet dan, maid sii ráhkistit, sii sirdet sámi árvvuid ođđa buolvvaide. Sii leat dego dat vuorrasat Cree-indiána nisu, geas jerre mii pedagogihkka lea ja son vástidii: <span type="quote">“Isn’t pedagogy love?”</span></p>
<p type="listitem">•  Eamiálbmot pedagogat oahpahit mánáid nugo earáge oahpaheaddjit, muhto sin iežaset kultuvrra oahpaheames sin pedagogihkas vuhtto ráhkesvuohta. Sii liikojit dasa, maid sii barget. Dán pedagogihka vuođuštit virggálaččat ja čájehit, ahte sin fágalaš válljejumit leat buorrin mánáide ja mánáid birgemii boahtteáiggis.</p>
<p type="listitem">•  Oahpaheaddjit  čatnet praksisa ja teoriija oktii. Sii šaddet fágalaččat nannoseabbon ja veaddjájit leat veahkkedutkin sámi skuvlla nannemis ja ovddideamis.</p>
<p type="listitem">•  Ođđa bargovuogit loktejit mánáid oidnosii. Oahpaheaddji ja máná gaskkas vuhtto dásseárvu. Bargovuohki mas mánná beassá leat bárisin, addá mánnái dan iešárvvu, mii sámi árbevieru mielde gullá sutnje.</p>
<p>Mo dás ovddasguvlui, makkár ovdánanvejolašvuohta lea dán sámi pedagogihkas? Sáhka lea mu ovdalis dutkamiin, dain ovddidanbargguin maid oahpaheaddjit leat dokumenteren ja dán čállosa dieđalaš ávkkis. Skuvlla dásis oainnán stuorra vejolašvuođa loktet oahpaheddjiid dieđu ja dihtomielalašvuođa das, mo máná oahppama sáhttá vel eanet nannet. Dát eaktuda dárkot ja čuovvut mánáid oahppama hui láhka, nugo Marie Kristofferson ja Irene Kuhmunen dagaiga hui systemáhtalaččat dokumenteret mánáid dili ja oahppama. Diekkár vugiid sáhtášedje oahpaheddjiid váldit atnui beaivválaš doibmii. Oahpaheaddjit galggašedje oahppat ja bállet divdna reflekteret iežaset lihkostuvvama iešguđetlágan dokumenterenvugiiguin nu, ahte sáhttet dáid earáiguin juogadit ja ságastit. Akšuvdnadutkan bargovuohki lea heivvolaš go dan mielde galgá jámma reflekteret ja árvvoštallat iežas barggu, vihkkedallat áigumušaid, lihkostuvvamiid ja čállit dan maid áicá ja mii dáhpáhuvvá ja vuođuštit iežas válljejumiid teorehtalaččat ja fágalaš doahpagiiguin. Dieinna lágiin oahpaheaddjit buoridit iežaset pedagogalaš doaimma ja áicet čađat máná oahppama ja oahppanvejolašvuođaid.</p>
<p>Buorre dilli lea leamašan ollu fokusis, ja leage veara guorahallat ja árvvoštallat, makkár gaskavuohta oahpaheaddjis lea mánáiguin. Jus oahpaheaddjis lea mokta ja beroštupmi das, maid son oahpaha, de lea geahppaseabbo oahppat. Oahpaheaddjit leat válljen bargovugiid, main čatnet fágaid ja fáttáid oktii nugo Klein maid deattuha dehálažžan. Maiddái Sara searvelatnja-oahppanmodealla lea veara čuovvolit dárkut ja áicat daid oasseproseassaid, gos mánát ohppet oaidnit ja áicat bargguid, gullat bargoságaid, veahkehit ja ieža hárjehallat ja iskat maid, makkár kosmologiija (sáttasánit), nugo Nergård čállá, leat dáid bargoságaid ja -muitalusaid duohkin.</p>
<p>Diehtu galggašii biddjot ollisvuhtii iige iđihuvvo bihtážiid mielde ja čatnat dilálašvuhtii. Go mánás lea muhtin dovddiidus go su diehtoáŋgirvuohta lea buot bajimusas, nugo filmmas oidno muhtun oahppi nu jierásmuvvan go gávdná máđu meahcis, de galggašii láidesteaddji bidjat dáhpáhusa su ovdalis vásáhusaide ja seammás stimuleret su ja eará mánáid geahččat máđu hui lahka ja dasto bidjat dan stuorát oktavuhtii. Dákkár dilálašvuohta čuožžilahttá dárbbu čatnat oktii vásáhusaid ja dieđuid vai šattašedje ollisin.</p>
<p>Vásáhusoahppama dásiid čuovvolahttimis leat stuorra ovddidanvejolašvuođat. Buot álkimus dássi lea luvvosit ságastallat vásáhusaid birra. Nu dahkkoge ollu, muhto dat eai hástal doarvái, eaige stimulere abstrákta jurddašeapmái. Dat dáhpáhuvvá easkka dalle go álgá dáid vásáhusaid ordnet, systematiseret ja buohtastahttalit. Olbmo intellektualitehta vanahuvvo vel eanet go olmmoš geahččala  čatnat iežas vásáhusaid oktii. Oahpaheaddji bargun lea láidestit máná vásáhusaid bajit dásiide dađistaga. Bajimuš dásis mánná oahppá geavahit teoriijaid ja doahpagiid ávkin oaidnit iežas vásáhusaid ođđa  čuovggas. Ovdamearkka dihte jus mánát vásihit vealaheami sámiid vuostá dahje sámiid gaskasaš vealaheami, de oahpaheaddji sáhttá loktet dáid vásáhusaid bajit dásiide nu ahte mánát oidnet dáid eará go dušše persovnnalaš vealaheapmin. Vásáhusoahppananalysa sulastahttá dekoloniseren málle, muhto fátmmasta viidábut, ja fáttát leat eatnagat.</p>
<p><em type="bold">Lihkostuvvama eavttut </em></p>
<p>Akšuvdnadutkama lihkostuvvama buot deháleamos eaktu lea leamaš dat, ahte jođiheddjiin ja oahpaheaddjin dáin skuvllain lea leamašan nana motivašuvdna ođasmahttinbargui ja ovddidanbargui. skuvlajođiheddjiid haga ii lean bargu lihkostuvvat. Eará sámeskuvllain Norggas ja Suomas eai leat boahtán dákkár initiatiivvat ja sáhttá jearrat, iigo jođiheddjiin leat mokta ođasmahttit skuvlla. Hirvonen nanne, ahte skuvlla doaibmakultuvrra nuppástuhttimis leat jođiheaddjit guovddážis ja buohkat skuvllas, olles skuvla bargiidisguin, ferte searvat dasa. Son deattuha maid ahte dákkár ovddidanbarggu lihkostuvvan eaktuda lasseskuvlejumi.</p>
<p>Rektorat atnege álggos juo dehálaš eaktun dan, ahte buot oahpaheaddjit servet ovddidanbargui. Rektorat lea guoddán fágalaš ovddasvástádusa, mii lea buorrin ovdagovvan eará skuvlajođiheddjiide. Sii leat maid geavahan áiggi jođihit proseassaid iežaset skuvllas ja huksen buori gulahallangaskavuođa váhnemiiguin. Dat ahte váhnemat leat čađat diehtán barggu birra, lea maid movttiidahttán sin čuovvut skuvlla bargguid. Jođihanjoavkkus lea leamašan guovddáš doaibma fuolahit das, ahte dutkanprošeakta  čatnasa nannosit praksisii. Dákkár akšuvdnadutkan gáibida skuvlajođiheddjiin buori jođihanmáhtu ja fágalaš givrodaga. Skuvlajođiheaddjit leat hárjánan ovddidit skuvlla ja sin nana fágalaš duogáš lea leamašan stuorra doarjjan prošeavtta áigumuša ollašuhttimis.</p>
<p>Ovddidanbarggu ii lean sáhttit čađahit ruhtadeami hága. EU-Interreg prográmma dihte sáhtte buot oahpaheddjiid luovvanit oahpahusbargguin čuovvut dán dutkama oktavuođas lágiduvvon kurssaid, čoagganemiid ja bagademiid. Ruhtadeapmi attii vejolašvuođa bálkáhit guokte dutki doallat buot oahpaheddjiide golbma kurssa ja semináraid, mátkkoštit ja gaskkustit prošeavtta birra dieđuid, dokumenteret filmma ja govvidemiid bokte, almmuhit artihkkaliid ja čohkket prošeaktajođiheddjiid gitta 500 km duohkin oktasaš čoahkkimiidda.</p>
<p>Eaktun sámi skuvlla ovddideapmái lea dat, maid Skolverket čujuhii, ahte leat sámegielat oahppan oahpaheaddjit ja ahte sadjásaččat leat fidnemis go dárbbašuvvojit. Sámeskuvllaid nannema dihte ferte lágidišgoahtit sámegielagiidda oahpaheaddjioahppu, iige leat doarvái fállat dábálaš oahpaheaddjioahpu, muhto oahpu mii vástida sámi dárbbuid. Dán akšuvdnadutkama oktavuođas in leat dárkilit guorahallan oahpaheaddjioahpuid, earret dan mii guoská sámi áššiide relaterejuvvon fáttaid sin fidnooahpuin. Dat oahppu, maid mii leat fállan oahpaheddjiide, lea ráhkadan vuođu sin ovddidanbargui. Illá jáhkán, ahte oahpaheaddjit dán oahpu haga ledje nákcet  čađahit ovddidanbargguideaset. Sámi oahpaheaddjit galggašedje máhttit ákkastallat sámi vuoigatvuođaid bealis ja sámi oahpaheaddjiohppui fertešedje gullat sámi riekteáššit, nugo riikkaidgaskasaš soahpamušat ja julggastušat, sisriikkalaš vuoigatvuođat ja njuolggadusat ja maiddái eará sámi guovlluid riekteeavttut. Dalle easkka jáhkán, ahte oahpaheaddjit bastet bealuštit, eai dušše fágalaččat, muhto maiddái riektevuogádaga bokte sámáidahttinbarggu skuvllas. Dákkár juridihkalaš skuvlejupmi galggašii maid leat geatnegahtton daid skuvlaeiseválddiide, geat mearridit ja hálddašit sámi skuvlaáššiid.</p>
<p>Dát sámi skuvlla ovddidanprošeakta ii leat sihkkarastte ahte ovddidanbargu joatkašuvvá. Oahpaheaddjit ja jođiheaddjit leat ráhkadan ja gávdnan alcceseaset doaibmalanja. Muhto jus doaibmalatnja galgá stuorrut, olggobeallái klássa ja skuvlla, de ferte fápmostruktuvrraid nuppástuhttit. Oahpaheddjiin ja skuvlajođiheddjiin ii leat váldi iežaset doaibmalanja olggobealde.</p>
<p><em type="bold">Eanet váldi sámi doaibmalatnjii  </em></p>
<p>Dát oahppu ja ovddidanbargu lea skuvlla ja báikkálaš dási dáhpáhus. Jus dát galgá fátmmastit olles sámi servodaga, de fertešii rievdadit muhtin vuođđolága ja mearridaneavttuid, mat gusket sámi skuvlejupmái. Prošeakta duođašta dan, maid diehtit ovdalisge, ahte sámi álbmot ii ieš beasa hálddašit ja meroštallat iežas álbmoga oahpposuorggi. Ruoŧa stáhta nugo earáge stáhtat, gos sámit orrot, bidjet rámmaeavttuid sámi oahpahussii ja dan lágideapmái. Stáhtaid ja sámi gaskavuohta ii leat vel buvttehan nu guhkás, ahte livččii luohttámuš dasa, ahte sápmelaččat sáhttet ja máhttet ieža háldet iežaset skuvla- ja oahppoáššiid. Sámiin lea Ruoŧa, Norgga ja Suoma stáhta áittardeaddjin (<em type="italic">formynder</em>), buorredahkkin (<em type="italic">velgjører</em>) ja guossoheaddjin (<em type="italic">vert</em>), nugo Eidheim čálii 1985. Ruoŧa stáhta mearrida nationála oahppoplána sisdoalu, nationála eksámeniid ja sámeskuvllat maid galget daid mielde oahpahit. Stáhta mearrida oahpaheaddjioahppu ja meroštallá sámeskuvllaid resursadárbbu ja ruhtajuolludemiid. Sámit besset muhtin muddui hálddašit skuvlenáššiid Sámeskuvlastivrra bokte. Muhto sámiin lea hárve eanet go ráđđeaddi dási váikkuhanvejolašvuohta, jus oppa datge. Sis ii leat mearridanváldi, sii leat Ruoŧa stáhta ja álbmoga mearrádusaid vuollásažžat áššiin, mat gusket oahppo- ja kultursirdimii boahttevaš sámi buolvvaide.  </p>
<p>Dekoloniseremii gullá bisuhit višuvnna ja ohcat vejolašvuođaid ollašuhttit. Doaibmalatnja lea okta dain višuvnnain, maid mii leat ollašuhttán, ja leange čájehan man láhkai dán guovtti sámeskuvllas leat rivven alcceseaset sámi <span type="quote">“doaibmanlanja”</span> Ruoŧa stáhta rámmaeavttuid siskkobealde. Prošeakta lea ollašuhttán áigumušaidis ovddidit pedagogihka skuvllas ja ovdaskuvllas. Ii sáhte vuordit, ahte dan guovtti jagis háhppeha hukset buori bistevaš ortnega, muhto áibba sihkkar lea dat, ahte mii leat sámi skuvlamáilbmái ráhkadan ođđa, vejolaš sámi bálgá. Dát ii eisege leat doarvái, višuvdna ja dekoloniseren galggašii mihá viidábui olahit, nu ahte sámi jođiheaddjit, sámi skuvlaeiseválddit, Sámediggi ja buohkat, geat beroštit sámi áššiid ovddidit duođalaččat, álggášedje iskat sámi doaibmalanja stuoridit nu, ahte doppe čágašii mearridit buot bajimuš dási skuvlaáššiid.</p>
<p>Sámit leat bargan garrasit sihke sisriikkalaččat ja olgoriikkalaččat ja fidnen bohtosiid ja buoret eavttuid sámi servodagaide. Dán čájeha earret eará Álgoálbmotdeklarašuvdna, man sámit, Sámeráđi bokte, leat leamašan njunnošis ovddideamen. Dán givrodaga galggašii sirdit maid sámi skuvlamáilbmái. Dat gáibida aisttan Keskitalo (gč. kap. 2), ahte makrodásis oažžut sámi skuvlla mearridanválddi. Sámi oahpuid galggašii hábmet ollásit sámi eavttuid vuođul, jus áigut ollašuhttit sámi álbmoga áigumuša ja viggamuša. Easkka dalle sáhttá skuvla šaddat kultuvrralaš ja servodatlaš doabaevttoheaddjin, doaibmat dahkkin sámi servodaga huksemis ja ovddideames maid birasservodagaide sámi ja álgoálbmogiid kollektiiva riekteáddejumi.</p>
<p>Bohtosiidda ja válddi huksemii gullet eandalitge dán barggu teorehtalaš guorahallamat sámi árbevirolaš ja árvomáilmmi diehtovuogádaga birra, bajásgeassinvuogádaga ja dáidda gullii ii-oinnolaš beliid birra. Hástalussan lea ain dievasmahttit sámi diehto- ja árvovuođu, hukset sámi filosofalaš vuođu sámi skuvlavuogádahkii. Johan Turi, okta min kulturofelaččain, čállá, ahte sápmelačča jurdda ii jođe moskkukámmáris, njealječiegat lanjaid siste. Mu dulkojumi mielde son čilge, mo koloniseren sáhttá bissehit jurdagiid, ja bagada min vuolgit eret diekkár kámmáriin iežamet oahpes lanjaide duoddariidda, gos jurdagat fas besset luovusin. Vuolgit duoddarii lea seammá go álggahit stuorát dekoloniserenbarggu, maid buot sámit dárbbašit čađahit vai mii searasmuvvat hukset buoret sámi servodaga.</p>
<p>Eahpesihkkarvuođas sáhttá beassat, nugo lean čájehan dekoloniseren proseassaid  čađaheami bokte. Ovdalis namuhin, oahpaheaddji gii muitala iežas roahkasmuvvan mo sus lea  badjánan duostilvuohta ja iešluohttámuš akšuvdnadutkama bokte. Maiddái earát dáin oahpaheddjiin lohket dan seammá, ahte prošeakta lea nannen sin luohttámuša iežaset sápmelašvuhtii ja duostat ođasmahttit iežaset pedagogalaš máhtolašvuođa. Dát čájeha, man dárbbašlaš oahpu ja bagadeapmi lea sámi fidnomáhtu/profešunalitehta ovddideamis.</p>
<p>Olles dutkanprošeakta čájeha ahte skuvllat eai bastte okto dákkár ovddideami čađahit ja skuvlaeiseválddit, geat leat doaba- ja rápmaevttoheaddjit, fertejit aktiivvalaččat doarjut ovddidanbarggu. Váilevaš diehtu ja máhtu lágaid, konvenšuvnnaid, julggaštusaid ja ortnegiid birra, mat dorjot ja vuoigadit sámi rivttiid, lea okta stuorra hehttehus ovddideapmái. Sámi skuvlajođiheaddjit ja oahpaheaddjit dárbbašit skuvlejuvvot riektesuorggis go gártet bealuštit ja ákkastallat sámi mánáid ja ohppiid rivttiid. Maiddái eiseválddit ja politihkkárat, ležžet sii sámit dahje earát geain lea mearridanváldi, dárbbašivčče diehtit iežaset formála geatnegasvuođaid. Sii berreše maid diehtit maid koloniseren lea dagahan sámi álbmogii ja makkár hástalusaid dát buktá.</p>
</body></document>