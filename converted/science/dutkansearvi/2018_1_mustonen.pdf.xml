<document xml:lang="sme" id="no_id"><header><title>Livččiigo buoret ahte don humat suomagiela? Mot davvisámegielat giellasearvvuš sáhttá doarjut ja nuppe dáfus váttásmahttit sámásteami?</title><genre code="science"/><author><person firstname="Risten" lastname="Mustonen" sex="f" born="" nationality="FI"/></author><year>2018</year><wordcount>2621</wordcount><conversion_status type="standard"/><availability><license type="standard"/></availability><origFileName>http://dutkansearvi.fi/verkkolehti-ps/julkaisut-ps/nr-12018-copy/</origFileName><metadata><uncomplete/></metadata><version>XSLtemplate $Revision: 161400 $; file-specific xsl  Revision; common.xsl  $Revision$; </version></header><body><p><em type="bold">30 </em></p>
<p><em type="bold">Livččiigo buoret ahte don humat suomagiela? </em></p>
<p><em type="bold">Mot davvisámegielat giellasearvvuš sáhttá doarjut ja nuppe dá- </em><em type="bold">fus váttásmahttit sámásteami? </em></p>
<p>Risten Mustonen, Gáppe Piera Jovnna Gáhteriinná Risten</p>
<p>Oulu universitehta, Giel agas-instituhtta</p>
<p><em type="bold">Abstrákta </em>Artihkkala fáddán lea mot davvisámegielat giellasearvvuš sáhttá doarjut daid davvisápmelaččaid, geat leat oahpahallan sámegiela rávesolmmožin ja/dahje geaid sámásteapmi lea boatkanan. Mot ovttaskas olbmot sáhttet veahkehit earáid sámástit ja dakko bokte ealáskahttit davvisámegiela? Artihkal vuođđuduvvá iežan oahppočájánašbargui <em type="italic">Go dat ii goittotge leat mii beare gielaid, muhto baicce massojuvvon eatnigiella </em>(Mustonen 2017), mii gieđahallá sámegiela ruovttoluotta váldima ja giellatrauma. Lahkonan fáttá giellaealáskahtima, sosiolingvistihka ja massojuvvon eatnigiela giellatrauma geahččanguovlluin. Buvttán ovdan čuozáhatjoavkku giellageavahanvásáhusaid ja guorahalan daid váikkuhusaid sin sámásteapmái. Lean čohkken čoahkkáigessui konkrehta rávalisttu, man vuođul juohke davvisámegielat sáhttá ealáskahttit davvisámegiela ja nuppe dáfus fuomášit, mii sáhttá caggat earáid sámásteamis. </p>
<p>Fáddásánit: giellaealáskahttin, massojuvvon eatnigiella, giellatrauma, davvisámegiella</p>
<p><em type="bold">Álggahus </em>Measta buot davvisámegielagiin – juos juo eai buohkain – dáidet leat juogo fuolkkit, skihpárat, verddet ja/dahje eará oahpes olbmot, geat eai leat jámma sámástan: sii leat juogo heaitán sámásteames guhkes áigái dahje dasto sámástišgoahtán easkka rávesolmmožin. Soaitá leat leat nu ahte maiddái mii ieža leat muhtun gaskka čiehkan sámegiela sámegiela dáiddumet ja nu sámásteapmi lea boatkanan. Vaikko sámásteami boatkaneapmi orru leamen viehka dábálaš <em type="bold">31 </em>albmoneabmi sámegielagiid gaskkas (gč. omd. Pasanen 2015á: 179; Aikio 1988: 136; Aikio-Puoskari 2016: 10; Orispää 2016; Rasmus 2014: 252; Ravna 2007: 261–263), de goit dutkamušain deaddočuokkis lea hárve leamaš das, mot lea davvisápmelažžan sámástišgoahtit. </p>
<p><em type="italic">Maid dadjet? Mot de nie jietnadit? Livččiigo buoret suomastit vai gulahalle? Hás mii oastit dutnje sátnegirjji, orut dárbbašeamen dan! Dál in ožžon čielgasa – humatgo anárašgiela? </em></p>
<p>Lean máŋgii leamaš duođašteamen dáhpáhusaid, main davvisámegielagat leat kritiseren earáid hupmama: sii leat sáhttán leaikkastallat dahje njulgestaga njuolga bilkidit. Bajábeale ovdamearkkat muitalit muhtun duođalaš ovdamearkkaid das, man jurddašmeahttumit muhtun davvisámegielagat sáhttet láhttet eará hubmiid vuostá. Vaikko hui máŋgii giellaealáskahttima konteavsttas leš sáhka das ahte olbmot illudit go besset sámástit ođđa hubmiiguin, gávdnojit maiddái negatiiva giellageavahanvásáhusat. Dán artihkkala figgamuššan lea loktet bajás sihke buriid ja heajos vásáhusaid.</p>
<p>Dán čállosis buvttán ovdan davvisápmelaččaid vásáhusaid dan birra, mot lea davvisápmelažžan sámástišgoahtit guhkes gaskka maŋŋá dahje easkka rávesolmmožin. Fikkahan addit lohkkái juogalágan gova das makkár lea váldit sámegiela ruovttoluotta ja čájehit ahte olbmuin sáhttá leat giellatrauma sámegiela buohta. Dát artihkal vuođđuduvvá iežan pro gradu -bargui “ <em type="italic">Go dat ii goittotge leat mii beare gielaid, muhto baicce massojuvvon eatnigiella. </em>” Sámegiela ruovttoluotta váldin ja giellatrauma (Mustonen 2017). Mu ulbmilin lea čájehit deháleamos áššiid ja dutkanbohtosiid earenoamážit dan geahččanguovllus, mot giellasearvvuš sáhttá váikkuhit čuozáhatjoavkku sámásteapmái. Fikkan dutkat mot davvisámegielat giellasearvvuš sáhtálii doarjut čuozáhatjoavkku sámásteami buoremus lági mielde ja dakko bokte ealáskahttit davvisámegiela. Seammas fuomášahtán mot ovttaskas olbmot soitet caggat earáid sámásteamis, <em type="bold">32 </em></p>
<p><em type="bold">Livččiigo buoret ahte don humat suomagiela? </em>vaikko mu áigumuššan ii gal eisige leat ávžžuhit dasa. Pro gradu -barggustan (Mustonen 2017: 52) čielgá ahte oktage informánta ii sivat earáid cuiggodeamis. Cuiggodeaddjit eai várra leat oba fuomášange man heajos miela leat dagahan nubbái. Dánge barggu ulbmilin ii leat sivahallat geange muhto baicce lasihit ipmárdusa sámástišgoahtima sensitiivvalašvuođas. Čuovvovaš logus guokte meroštalan ja ráddjen dán artihkkala fátta, dutkangažaldagaid ja guovddáš doahpagiid. Logus golbma buvttán ovdan čuozáhatjoavkku giellageavahanvásáhusaid ja logus njeallje čalmmustahtán mot sámástanvásáhusat leat váikkuhan sin sámegiela geavaheapmái. Logus vihtta fálan čoahkkáigeassun listtu, man rávvagiid vuođul lea vejolaš doarjut davvisápmelaččaid sámásteami ja nu ovdánahttit giellaealáskahttima. </p>
<p><em type="bold">Dutkamuša duogáš </em>Ii leš ovttage dán áigečállaga lohkkái ođas ahte davvisámegiella lea čielgasit áitatvuloš giella (Seurujärvi-Kari 2012: 20), vaikko dat leage stuorimus sámegiella (Aikio-Puoskari &amp; Pentikäinen 2001: 8). Giellaealáskahttin lea dán artihkala vuolggasadji ja sosiolingvistihkka teorehtalaš geahččanguovlu. Dan sadjái ahte guorahalalin áitatvulošvuođa sivaid dahje davvisámegiela ealáskahttindárbbuid, vuojulduvan baicce dasa, maid davvisámegielat giellasearvvuš sáhttá dahkat ealáskahttin dihte giela. Fikkan fállat lohkkái vejolašvuođa identifiseret iežas čuozáhatjoavkku vásáhusaide ja addit konkrehta rávvagiid dan várás mot sin sámásteami sáhttá doarjut, juos dárbu. </p>
<p>Dutkamuša várás lean jearahallan gávcci Suoma beal davvisápmelačča beallestruktuerejuvvon temájearahallamiid vuođul. Beallestruktuerejuvvon jearahallamis informánttat ožžot vástidit gažaldagaide friija hámis iežaset sániiguin (Eskola &amp; Suoranta 1998: 87). Temájearahallamis gažaldagain ii leat čavga ortnet dahje čavga hápmi, mii livččii ovddalgihtii meroštallojuvvon (Hirsjärvi ja earát 2000: 195). Lean ráddjen <em type="bold">33 </em>dutkanjoavkku olggobeallái daid davvisápmelaččaid, geat leat navdimis mánnávuođa rájes gitta otná beaivvi rádjái hupman davvisámegiela iežaset vuosttas nana giellan. Dutkamuša čuozáhatjoavkku davvisápmelaččat leat juogo heaitán sámásteames guhkes áigái ja/dahje sámástišgoahtán eambbo easkká rávesolmmožin. Informántan leat guktot sohkabealit: njeallje dievdo- ja njeallje nissonolbmo. Lean anonymiseren sin nu guhkás go vejolaš ja heivehan sin muitalusaid iežan suopmanii, vai sii eai leat dovdamis suopmana vuođul. Lean govvidan čuozáhatjoavkku gielalaš duogážiid gielalaš eallingeardi -doahpagiin. Gielalaš eallingeardi lea persovnnalaš govvideapmi giela hubmi gaskavuođas iežas gillii dahje gielaide (Pasanen 2015á: 161). </p>
<p>Annika Pasanen (2015á) lea dutkan anárašgiela revitalisašuvnna ja meroštallan anárašgielat giellaservoša giellahubmiid kategoriijaid. Heivehan su doahpagiid dán davvisámegielat giellaservošii guoski dutkamuššii ja geavahan su meroštallan doahpagiid: 1. giela aktiverejeaddji, 2. L2-hubmi/ođđa hubmi ja 3. passiiva hubmi. Giela aktiverejeaddji lea oahppan sámegiela mánnán ruovttus, muhto lea heaitán sámásteames ja sámástišgoahtán ođđasit rávesolmmožin. L2-hubmi/ođđa hubmi fas lea oahppan sámegiela rávesolmmožin. Passiiva hubmi ipmirda giela, muhto ii ieš bastte sámástit (Pasanen 2015á: 164.). Dán dutkanmateriálas golmmas leat L2-hubmi/ođđa hubmit, golmmas passiiva hubmit ja guovttis fas leaba giela aktiverejeaddjit. Lean meroštallan passiiva hubmin maiddái daid informánttaid, geat leat rávesolmmožin oahppan sámástit, muhto eai dattetge dábálaččat ieža láve sámástit.</p>
<p>Nuppe gežiid go pro gradu -barggustan (Mustonen 2017), ráddjen dán čállosa olggobeallái gielalaš identitehta-, guovttegielatvuohta-, passiiva gielladáidu- ja gielahuvvan -doahpagiid. Gielalaš identitehta birra lea čállán omd. Iskanius (2004), Skutnabb-Kangas (1988) lea suokkardallan guovttegielatvuođa meroštallamiid, ja Pasanen (2015á: 189) fas lea čuoččuhan ahte passiiva gielladáidu lea <em type="bold">34 </em></p>
<p><em type="bold">Livččiigo buoret ahte don humat suomagiela? </em>eahpitkeahttá gielladáidu. Gielahuvvan-sáni mearkkašumiid sáhttá rokkastit Sammallahti (1989) sátnegirjjis. Dáid dearpmaid sadjái dehálaš doahpagat dán artihkala dáfus leat massojuvvon eatnigiella ja giellatrauma. Eatnigiela doahpaga lea guorahallan viidásit earenoamážit eatnigielladutkamuša njunuš Tove Skutnabb-Kangas (gč. omd. Skutnabb-Kangas 2008; 2000; 1988; 1981). In áiggo geardduhit eatnigiela iešguđetlágan meroštallamiid muhto baicce buktit ovdan fuomášumi, mii lea dán dutkamuššii mávssolaš: sámegiela sáhttá atnit sápmelačča eatnigiellan dalle, go giella lea massojuvvon soga assimilerema dihte (Skutnabb-Kangas 2008: 86–88). Nuppiiguin sániiguin dán oainnu vuođul lea vuoiggalaš lohkat ahte sámegiella sáhttá leat buot sápmelaččaid eatnigiella gielladáiddu dásis fuolakeahttá – maiddái dan dáhpáhusas, go gielladáidu ii leat ollenge. Dulkon dan nu ahte sámegiella lea buot sápmelaččaide juogo eatnigiella – dahje juos dan lea váttis dohkkehit – unnimustáge massojuvvon eatnigiella. Maiddái Pasanen (2015á: 189) oaivvilda ahte olbmo eatnigiella sáhttá leat dat giella, man son máhttá funet dahje ii ollenge. </p>
<p>Pro gradu -barggustan (Mustonen 2017: 54) čuoččuhan ahte massojuvvon eatnigiella soaitá leat dagahan muhtun čuozáhatjoavkku olbmuide giellatrauma. Vaikko sápmelaččaid traumáhtalaš giellageavahanvásáhusat, daid sivat ja čuovvumušat leat gal dutkangirjjálašvuođas viidát máinnašuvvon (gč. omd. Aikio 1988: 136; Pietikäinen ja earát 2011: 76–77; Korpilähde 2015: 125, 145–147; Johansen 2006: 99; Sara 2016: 86), mun in leat gávdnan giellatrauma-derbmii vuogas meroštallama. Čállosisttán (Mustonen 2017) lean meroštallan massojuvvon eatnigiela giellatrauman. Lean gávnnahan golbma siva giellatraumai: 1. informánta ii leat hupman sámegiela vuosttas giellan, 2. informánta ii leat ožžon sámástit ja/dahje 3. informánta lea cuiggoduvvon go lea sámástan. Pro gradu -bargon vuođul massojuvvon giellatrauma čuovvumušat leat njeallje: 1. dievaslaš giela gáibádus, 2. sámásteami tabu, 3. heahpat ja/dahje 4. informánta heaitá sámásteames – vearrámus dilis eallinahkái. (Mustonen 2017: 54.). .). Dán čállosis vuojulduvan giellatrauma sivain cuiggodeapmái, dannego dat lea ášši masa giellasearvvuš sáhttá otná beaivve váikkuhit. Gieđahalan čuovvovaš logus čuozáhatjoavkku sámástanvásáhusaid. <em type="bold">35 </em></p>
<p><em type="bold">Positiiva ja negatiiva sámástanvásáhusat </em>Dán logus vuojulduvan dutkamuša informánttaid sámástanvásáhusaide. Dutkamušasttán (Mustonen 2017: 41) boahtá hui čielgasit ovdan, mot earát sáhttet vuohkkasit doarjut čuozáhatjoavkku sámásteami. Juos informánta lea dadjan man nu sáni boastut dahje váldogillii, ságastallanguoibmi sáhttá divustit dan nu ahte dadjala rivttes sáni gaskii, giddekeahttá dasa dađe eambbo fuomášumi. Dalle <em type="italic">divusteapmi </em>šaddá lunddolaš ja ávkkálaš oasáš ságastallamis iige dat oro logaldallan dahje bilkideapmi. Dan sadjái logaldallan rivttes sátneválljejumi birra dahje dájuheapmi orru unohas. Oahpes gili olbmot ja ustibat leat figgan dájuhit ovtta informántta sámástit, vai beasale divodit su giela (Mustonen 2017: 37). Eará dutkamušain in dán rádjái leat oaidnán ahte earát livčče dáhtul áigon bolget nuppi, vaikko olggušteamis gal gávdnojit ovdamearkkat (gč. omd. Länsman &amp; Tervaniemi 2012: 34). </p>
<p>Informánttaid rašimus vásáhusat leat leamaš mánná- ja nuorravuođas; dušše guovtti informánttas lea šaddan lagas oktavuohta sámegillii easkka rávesolmmožin. Fuolkkit leat bilkidan ovtta informántta, go lea iskan sámástit. Go son ii máhttán albma ládje, earát leat gohččon orrut jaska. Seamma ládje maiddái nuppi informántta fuolki lea cuiggodan su: informánta lávllui muđuid bures, muhto ii livčče <span type="quote">“ožžon”</span> jietnadit muhtun sániid nu mot jietnadii. (Mustonen 2017: 35.). Fulkkiid láhttema duohken orru leamen puristtalaš giellaideologiija, man mielde lea buoret orrut jaska, juos ii máhte (Pasanen 2015a). Maiddái Länsman ja Tervaniemi (2012: 34) dutkamušas sámegielagat leat deaivan garra riekta hupmama gáibádusa.</p>
<p><em type="italic">Mus ledje muhtun fuolkkit, geat givssidedje mu dalle unnin, go geahččalin hupmat ja in máhttán albma ládje [sámástit]. Ja dasto dat lohke ahte maid don humat go it máhte, oro jaska. (Mustonen 2017: 35.) </em></p>
<p><em type="italic">Ja de mu fuolki dajai ahte gal don muđuid bures lávlot, muhto dajai dasto muhtun sániid birra ahte ii daid nie oaččo jietnadit! (Mustonen 2017: 35.) </em><em type="bold">36 </em></p>
<p><em type="bold">Livččiigo buoret ahte don humat suomagiela? </em></p>
<p>Mánná- ja nuorravuođa vásáhusaid lassin negatiiva vásáhusat leat leamaš maiddái rávesolmmožin. Kritihkka sáhttá boahtit njuolga dahje eahpenjuolga; eahpenjulges cuiggodeapmi orru mihtilmas vuohki sápmelaččaide. Earát leat sáhttán ovdamearkka dihte bogostallat nuppi gillii, cuskkihit dahje moddját vearálaččat. Nonverbála vugiid lassin earát leat sáhttán bilkidit njálmmálaččat: vástidit nubbái seamma boasttosániin man nubbi lea geavahan. Njulges máhcahat sáhttá leat ovdamearkka dihte logaldallan rivttes sátneválljejumis, eahpedievaslaš gielladáiddu imaštallan dahje suopmana bilkideapmi. (Mustonen 2017: 36, 44.) Ovtta informántii fuolki lea láhttestan njuolga ahte livččiigo buoret geavahit váldogiela sámegiela sadjái:</p>
<p><em type="italic">Ja dat logai dan [čállosa] čađa ja dajai ahte livččiigo buoret ahte don humat suomagiela? (Mustonen 2017: 48). </em></p>
<p>Todala (2002: 134–136) dutkamušas boahtá ovdan ahte sámegielat giellasearvvuš ii oro álkit váldime vuostá ođđa hubmiid. Mu dutkamuš (Mustonen 2017: 39–40) nanne dán oainnu: muhtun informánttat árvalit ahte sápmelaččat leat ieža dagahan sámásteami nu váttisin dannego dohkkehit dušše ovttalágan sámegiela – sin iežaset suopmana. Davies (1996: 27) fuomášahttá ahte vehádatgielain lea dávjá digaštallan <span type="quote">“albma”</span> gielas. Maiddái Juuso (2009: 37) ipmárdusa mielde máŋggat vuoras sámegiela hubmit eai leat hárjánan iešguđetlágan suopmaniidda ja vuostálastet daid dan dihte. Ásodagain maid lea leamaš olggušteapmi suopmanerohusaid dihte (Rasmus 2008: 77–79; Aikio 1999: 112; Orispää 2016). Earenoamáš miellagiddevaš lea mot sápmelaččaid gillii leat alla gáibádusat, muhto ii-sápmelaččaid gielladáiddu lávejit atnit sámegiellaservošis badjelmeare buorrin ja árvvus (Mustonen 2017: 40; Scheller 2011: 99–100). <em type="bold">37 </em></p>
<p>Moattis muitalit dan birra go leat mearridan luohtehahtti olbmuiguin molsut giela váldogielas davvisámegillii. Dan maŋŋá eai leat jolggadan suomastit ja leat ožžon sihkkarvuođa hupmamii. Okta informánta čájeha guokte konkrehta evttohusa iežas sámásteami doarjjan: soahpamuš sámásteamis – vaikko son ribahivččii suomastit – ja oadjebas biras. Nubbi evttohus lea dat ahte ságastallanguoibmi sihkkarastá nuppi oažžut hupmat nu mot ieš hupmá, vaikko giella livččii iežas mielas heittot. (Mustonen 2017: 42.) Buot buohkanassii oadjebas biras ja luohttehahtti olbmot veahkehit informánttaid nagodit sámástit, juos dat orru váttis. Oadjebas ságastanguoimmit sáhttet leat nubbái seammadását sámegielagat (gč. maiddái Seine 2011:63), nubbái boares olbmot (gč. maiddái Rasmussen 2013: 194) dahje ovdamearkka dihte ustibat (Mustonen 2017: 43). Moilanen (2014: 230) fuomášahttá ahte udnovaš biras roahkasmahttá sámástit ja Huss (1999: 24) lasiha ahte dakko bokte ovttaskas olmmoš ealáskahttá giela. Oppalohkái mu dutkamuša (Mustonen 2017: 44) informánttat liikojit sámegielat ságastallamiidda, vaikko soitet muhtumin leat gealdagasas.</p>
<p>Ovdamearkkain fuolakeahttá máŋga informántta deattuhit ahte eai leat ožžon nu ollu negatiiva máhcahaga. Soaitá baicce leat nu ahte ieža ballet kritihkas, dovdet fuonitvuođa gielahuvvamis ja ásahit alcceseaset dievaslašvuođa gáibádusaid. Čuoččuhan dutkamušasasttán (Mustonen 2017) ahte massojuvvon eatnigiela giellatrauma čilge oasi sámásteaddji kritihka balus, fuonitvuođa dovddus ja dievaslašvuođa gáibádusain. Vaikko earát eai cuiggodivččege, ii goit veahket juos ferte ballat earáid cuiggodeamis. (Mustonen 2017: 53–54.).</p>
<p><em type="bold">Sámástanvásáhusaid váikkuhus sámásteapmái </em>Čuozáhatjoavkku informánttat leat váldán stuorra lávkki, go leat mearridan váldigoahtit giela fas atnui. Earenoamážit giela rávesolmmožin oahppan informánttat leat gártan rahčat; moattis gáibidit alddiset dievaslaš sámegiela. Sámegiella ii leat <em type="bold">38 </em></p>
<p><em type="bold">Livččiigo buoret ahte don humat suomagiela? </em>sidjiide mii beare gielaid muhto baicce massojuvvon eatnigiella. Danne dat čatnasa dovdduide ja negatiiva kommeanttat sámegielas loavkašuhttet. Kritihkka iežas eatnigielas sáhttá váikkuhit nu garrasit ahte olmmoš heaitá sámásteames – goit cuiggodeddjiin. Vaikko earáid ulbmilin ii leamaš givssidit dahje bieguhit, árvvoštallan duođaid lea sáhttán jaskkodahttit olbmuid. </p>
<p><em type="italic">Heiten hupmamis. In oba geahččalange šat. In oba háliidan. (Mustonen 2017: 46.) </em></p>
<p><em type="italic">Na, dathan lea jaskkodahttán mu vehá dalle álggus. In duostan nu ollu geavahit. Manne máŋga jagi, ovdalgo fulkkiin dusten hupmat sámegiela. Bođii dakkár dovdu ahte orun milloseappot dasto jaska, juos mu giella ii dohkke. (Mustonen 2017: 46.) </em></p>
<p><em type="italic">Das lea juoga čiekŋalut dan duššástuvvamis dahje heahpadis, dahje mii dat lea, go ii bastte hupmat sámegiela. [...] Das leat mat nu eastagiid duoppe vuoigŋašiin ja duššástuvvamat, dahje buđđoseamit sieluid čiekŋalasas, mat de hui hearkkit bohtet albma juo unna cuiggodeamisge. (Mustonen 2017: 45.) </em></p>
<p><em type="italic">Dat várra nu laktása dovdduide. [...] Dain geain eai leat seammalágan čatnasat min kultuvrii dahje gillii, lea oahppan álkit. Dathan lea okta giella earáid joavkkus. Muhto mii, geain dat giella galggalii leat juo mánnávuođa rájes, min gáibádusat leat mannan juo aivve endorii. Dan ferte dál máhttit. Bággu. (Mustonen 2017: 45.) </em></p>
<p><em type="italic">In sivat sin. [...] Dat máinnašumit eai vealttakeahttá leat leamaš – eaige leatge leamaš – daddjon givssidan dihte. Muhto dat leat goittotge loavkašuhttán, (--) dat leat oalle ollu dagahan dan ahte lean heaitán sámásteames. (Mustonen 2017: 52.) </em><em type="bold">39 </em></p>
<p>Juos informánttaid sámegiella ii oro dohkkeme ságastallanguimmiide, giellabolesiid kritihkka láve jaskkodahttit sin. Muhtumat leat heaitán sámásteames máŋgga dahje máŋggalot jahkái. Okta informánta lea heaitán sámásteames oalát. Cuiggodeapmi sáhttá nappo dagahit giellatrauma ja doalvut hearkkit dasa ahte son ii nagot šat sámástit goit cuiggodeddjiin. Earenoamážit giellačeahpis boahtán kritihkka šlunduda miela, vaikko nuppe dáfus giellačehpiin ja earáin boahtán positiiva máhcahat láve roahkasmahttit sámástit lasi dahje dasto das ii leat ollenge váikkuhus sámásteapmái. Positiiva máhcahagas eai oro leamen negatiiva čuovvumušat. Cuiggodeapmi orru goittotge báhcime buorebut millii ja váikkuha eanet; máŋgasiin orru leamen garra kritihkka iežaset vuostá earáid roahkasmahttimis fuolakeahttá. Nuppe dáfus kritihkka soaitá oažžut olbmo sitnáduvvat: garradit iežas, heaitit berošteames cuiggodeddjiin ja mearrediđolaččat joatkit sámásteami. Dan sadjái rápmi ja árvvosmahttin soitet buoremusat veahkehit informánttaid sirdašuvvat passiiva gielladáiddus aktiiva gielladáidui. (Mustonen 2017: 46–47, 50–51, 55, 57–58.)</p>
<p><em type="bold">Čoahkkáigeassu </em>Lean čohkken vulobeallái konkrehta rávvagiid dan birra, mot davvisámegielat giellasearvvuš sáhttá doarjut čuozáhatjoavkku sámásteami. Seammás dain boahtá ovdan, mot lea vejolaš dahje mot soaitá leat vahágis caggan earáid sámásteamis. Rávvagat leat:1. Atte positiiva máhcahaga. Dat dábálaččat roahkasmahttá olbmuid sámástit lasi, ja giella ealáska. Vaikko das eai álo livččege positiiva čuovvumušat, dat ii dagat vahágage.2. Láhtte sensitiivvalaččat. Máŋga sápmelačča leat massán sámegiela, eaige buohkat sáhte dalán sámástit seamma njuovžilit go dat, geaidda sámegiella lea leamaš vuosttas nana giella olles eallima áigge. Ii gánnet báhcit imaštallat nuppi gielladáiddu, muhto baicce joatkit ságastallama. Dutkamuša čuozáhatjoavkku gielladáidu lea dasa lassin hui iešguđet dásis: nuppis sámegiela dáidu sáhttá leat juo hui nanus, nubbi fas ii leat hárjánan hupmat muhto ipmirda bures. <em type="bold">40 </em></p>
<p><em type="bold">Livččiigo buoret ahte don humat suomagiela? </em>3. Juos áiggožat divustit nuppi, daga dan fuomášmeahttumit. Divusteami gánneha dahkat jođánit ságastallamis iige giddet dasa dađe eanet fuomášumi. Ságastallamis sáhttá dadjalit sámegielat sáni gaskii, juos nubbi geavaha váldogielat sáni sámástettiin dahje addit rivttes sáni nuppi hubmi boasttosáni sajis. Lunddolaš divusteapmi ii vásihuvvo unohassan.4. Kritiseren ii vealttakeahttá gánnet. Earenoamážit dalle, go lea sáhka massojuvvon eatnigiela birra, olbmot sáhttet váldit kritihka lossadit. Gánnehešgo cuiggodit – vaikko dárkkuhus livččii veahkehit nuppi – juos dat sáhttá váikkuhit nu ahte nubbi heaitá sámásteames? Mu dutkamuša vuođul cuiggodeapmi báhcá millii ja váikkuha eanet go positiiva máhcahat. Ovttaskas olbmuid jurddašmeahttun, negatiiva kommaenttat soitet dagahit ollu vahága – vearrámusat loahppaeallimii.5. Soaba sámásteamis, váldde mielde gielaservošii ja láže oadjebas sámástanbirrasa. </p>
<p>Soaba ahte sámegiella lea gulahallangiella – goabbáge ii dárbbat árvaladdat guhtemuš giela galggalii geavahit iige nuppi áigi mana árggastallamii seamma olu. Veahket nuppi beassat sisa davvisámegielat giellaservošii. Seammas sáhttá soahpat ahte juohkehaš oažžu hupmat nu mot ieš hupmá iige das cuiggoduvvo. (Mustonen 2017: 38, 58–61.)</p>
<p><em type="bold">Gáldut </em>Aikio, Inger-Mari. 1999. ”Kirjoittaessa lakaisen sydämen roskia.” <em type="italic">Ei alkua, ei loppua. Saamelaisten puheenvuoro </em>: 101–118. Helsinki, Like. </p>
<p>Aikio, Marjut. 1988. <em type="italic">Saamelaiset kielenvaihdon kierteessä. Kielisosiologinen tutkimus viiden saamelaiskylän kielenvaihdosta 1910–1980 </em>. Helsinki, SKS. </p>
<p>Aikio-Puoskari, Ulla. 2016. <em type="italic">Gullos sámegiella! Sámegielaid ealáskahttima buoremus vuogit ja álbmotlaš politihka linját Suomas, Ruoŧas ja Norggas. </em>Sámegiela doaimmahat, Waasa Graphics Oy. </p>
</body></document>
