<document xml:lang="sme" id="no_id"><header><title>Eanet sápmelaččat go goassege ovdal. Leago vejolaš mihttidit ovtta giela dili.</title><genre code="science"/><author><person firstname="Torkel" lastname="Rasmussen" sex="m" born="" nationality="NO"/></author><year>2018</year><wordcount>2565</wordcount><conversion_status type="standard"/><availability><license type="standard"/></availability><origFileName>http://dutkansearvi.fi/verkkolehti-ps/julkaisut-ps/nr-12018-copy/</origFileName><metadata><uncomplete/></metadata><version>XSLtemplate $Revision: 161400 $; file-specific xsl  Revision; common.xsl  $Revision: 154948 $; </version></header><body><p><em type="bold">Leago vejolaš mihttidit ovtta giela dili</em> </p>
<p>Torkel RasmussenSámi allaskuvlla 1. amanueansaPhD Giellasosiologiija</p>
<p><em type="bold">Láidehus</em> </p>
<p>Galle sápmelačča leat Norggas ja man stuorra oassi sápmelaččain máhttet sámegiela? Dáid gažaldagaide geahččalan vástidit dán čállosis, mii lea čállon logaldallama vuođul maid dollen Norgga Sámedikkis guovvamánu 13. beaivvi 2007. Dieđut leat ođasmahtton jagi 2017 loahpas, muhto ovtta čuoččuhus bissu ain. Norggas eai dáidde leamaš nu ollu sápmelaččat ja sámegiel hállit go dál. Álgen dáid áššiin beroštit go guorahallagohten vugiid maiguin sáhttá mihttidit vehádatgiela dili. Sihke vehádatálbmoga sturrodat ja vehádatgiela hálliid lohku leat dehálaš mihttárat dákkár barggus. Mun namuhan dattetge maiddái eará dehálaš beliid dákkár dutkanbarggus.</p>
<p><em type="bold">Áigi rievdá</em> </p>
<p>Sámegielaide leat mihttilmas áššit čuohtejagi assimilašuvdnaviggamušat. Okta boađus dás lea sápmelaččaid viiddis giellamolsun. Dálá áiggi sáhttáges gohčodit ealáskahttináigodahkan. Dat álggii juo 1970-logus go sámegiella váldojuvvui eanet ahte eanet atnui girjjálašvuođas, medias, almmolaš hálddahusas ja skuvllas sihke oahpahusgiellan ja nubbin giellan. 1990-logijagi molsumis bođii sihke Sámediggi ja Sámi giellaláhka, mainna láhččui dilli viidát ealáskahttimii. Ođđa áiggi politihkka ii leat dattetge dálkkodan buot háviid mat báhce assimilašuvdnapolitihkas. Dannego ollu sápmelaččat eai máhte sámegiela, sáhttá dadjat ahte assimilašuvdnapolitihka váikkuhusat joatkášuvvet ain ja leat oassi sápmelaččaid dálá gielladilis. (Norgga Almmolaš Čielggadus 1995, 6; Rasmussen 2005, 58-63; 2014, 85-103; Todal 2002, 68.) Leat ollu digaštallon ja čállon das, man ollu sápmelaččat leat Norggas. Dábálaččat daddjo ahte leat gaskal 40 000 - 60 000 sápmelačča Norggas, muhto eanaš virggálaš teavsttain čállo dán áigge, ahte sápmelaččat leat sullii 40 000 (Pettersen 2012,18). Mu čuoččuhus lea goittotge, ahte dát lohku lea menddo uhcci. Rivttes lohku dáidá leat badjel 100 000 sápmelačča Norgga bealde. Lea dehálaš gávdnat rivttes logu sihke sápmelaččain ja sámegiela hálliin go áigu árvvoštallat sámegiela dili. Danne geavahan veaháš saji čájehit mo mun vuođuštan čuoččuhusa.</p>
<p><em type="bold">Sápmelaččat Riikkaidgaskasaš guorahallamis 1995</em> </p>
<p>Mun lean árvvoštallan sápmelaččaid logu Riikkaidgaskasaš guorahallama vuođul našunála identitehta birra, man  – Norsk samfunnsvitenskapelig datatjeneste - NSD - (Norgga servodatdieđalaš diehtobálvalus) čađahii jagis 1995 (Kalgraff Skjåk ja Bøyum 1995).</p>
<p>Guorahallan lei oassin stuorát eurohpalaš dutkanprošeavttas našunála identitehta birra, muhto dušše Norggas guorahalle sápmelaččaid logu. Dat dahkkui dannego Gieldda ja bargodepartemeanta dáhtui guorahalliid jearrat Norgga ássiin sápmelaš identitehta birra ja Sámedikki jienastuslogu laktaseaddji áššiin (Ib 1995, 15).</p>
<p>Govus 1: Riikkaidgaskasaš guorahallan našunála identitehta birra. Gažaldat Sámedikki jienastuslogu birra.  Gáldu:  Kalgraff Skjåk ja Bøyum 1995: Mielddus 1 s. 13 Govus 1 čájeha ahte lea vuos čilgen makkár eavttut ledje beassat Sámedikki jienastuslohkui jagi 1995. Galggai ieš atnit iežas <span type="quote">“Deavddán”</span>, 2. <span type="quote">“In deavdde”</span> dahje 3. <span type="quote">“In dieđe”</span>.</p>
<p>Dat geat devde eavttuid galge vástidit 40. gažadaga maid. Das jerrojuvvui leatgo registrerejuvvon Sámedikki jienastuslogus? Lei vejolaš vástidit: 1. <span type="quote">“Juo, ledjen juo registrejuvvon mannan válggas 1993”</span>, 2. <span type="quote">“Juo, lean registreren iežan maŋŋá”</span> dahje 3. <span type="quote">“In. In leat registrerejuvvon”</span>.</p>
<p>Govus 2: Riikkaidgaskasaš guorahallan našunála identitehta birra. Gažaldat manne olbmot eai leat registreren iežaset Sámedikki jienastuslohkui.  Gáldu: Kalgraff Skjåk ja Bøyum 1995: Mielddus 1 s. 13</p>
<p>Sámediggi háliidii maid diehtit manne olbmot eai lean registreren iežaset Sámedikki jienastuslohkui vaikko devde eavttuid beassat dohko. Govvosis 2 čájehuvvojit molssaeavttut maid vehkiin olbmot sáhtte čilge dan.</p>
<p>1. In háliit registreret iežan dannego ii leat dehálaš munnje. 2. Mun vuosttildan dákkár registtara leahkima. 3. Mun vuosttildan Sámedikki leahkkima. 4. In dieđe mo dan dahká. 5. In dieđe maid Sámediggi bargá. 6. Ii gávdno bellodat mii sáhttá ovddastit mu. 7. Eará sivva____________.</p>
<p><em type="bold">Guorahallama metoda ja doallevašvuohta</em> </p>
<p>Guorahallamis ledje fárus guokte joavkku dahjege válljenmuni maid Statens Datasentral (Stáhta Diehtaguovddáš) válljii Norgga guovddáš álbmotregisttaris juovlamánus 1994. Informánttat galge leat 16-79 jahkásaččat. Vuosttaš válljenmunis ledje 2.300 olbmot miehta riikka. Dain vástidedje 1.527 gažaldagaide. Nubbi válljenmunis ledje 699 olbmo Finnmárkkus ja gávcci gielddas Romssas (Báhccavuona, Gálssa, Ivggu, Oamasvuona, Gáivuona, Skiervvá, Ráissá ja Návuona suohkanat). Dain vástidedje 459:s gažaldagaide.</p>
<p>Raporttas boahtá ovdan maid jienastangelbbolaččat - nappo informánttat agis 19-79 jagi - leat vástidan gažaldagaide Sámedikki birra. Riikkaviidosaš válljenmunis ledje 1.449 informántta dán agis ja Tromssa/Finnmárkku válljenmunis ledje 442 informántta geat ledje agis 19-79 jagi.</p>
<p>Dáid vástádusaid vuđol leat Kalgraff Skjåk ja Bøyum (1995: 18) gávnnahan ahte ledje birrasiid 56.000 sápmelačča Norggas agis 19-79 jagi 1995. Seammás ledje Sámedikki jienastuslogus 7 236 olbmo. Soai leaba geavahan 90 proseantta konfideansainterválla rehkenastidettiin guorahallama jáhkehahttivuođa.  Bajimus intervállarádjá lea 73.803 ja vuolimus intervállarádjá lea 38.044. Dát mearkkaša ahte lea 90 proseantta jáhkehahtti ahte  sápmelaččaid duohta lohku 1995 lei gaskal 73.803 ja 38.044.</p>
<p>Informánttaid mearri lea nu stuoris ahte guorahallan deavdá gáibádusaid maid International Social Survey Programme (ISSP) lea bidjan dákkár deaivilisvuhtii. ISSP mielde 1.000 vástideaddji leat unnimus mearrin, ja 1.400 vástideaddji leat válljenmunnesturrodaga norbman. Dat addá dohkálaš unna boastomargiinnaid, seammás go golut dákkár guorahallamiid čađaheamis eai šatta badjelmearálaččat (Ib 1995: 9). Kalgraff Skjåk ja Bøyum (1995, 17) ákkastallaba maid ahte lea jahkehahtti ahte sápmelaččaid duohta lohku lea lagat 56.000 go goappáge intervállarájá.</p>
<p>Mii eat leat dattetge gávdnan olles sápmelaš álbmoga logu dáinna guorahallamiin. Das lea dušše sáhka sápmelaččain geat leat 19-79 jahkásaččat. Dan lohkui ferte vel lasihit 0-18-jahkásaš ja badjel 79-jahkásaš sápmelaččaid logu. Ii leat vejolaš gávdnat sihkkaris loguid dán guovtti ahkejoavkkus, muhto lea vejolaš ráhkadit estimáhta guovtte dieđu vuođul. Vuosttaš diehtu lea galle ássi ledje Norggas 1.1. 1995 ja nubbi diehtu lea galle proseantta álbmogis ledje 0-18 jagi ja badjel 79 jagi. Daid dieđuid gávdná Statistisk Sentralbyrå -SSB (Statistihkaid Guovddášdoaimmahaga) diehtobáŋkkus neahtas  (SSB 2017). Olles Norgga veahkádagas ledje 4 348 410 olbmo. Ahkejoavkkus 19-79 ledje 3 116 689, mii lea 71,7 proseantta. Nuppiin sániin leat 2</p>
<p>Dan maŋŋá Sámedikki rievdadii Sámi jienastuslogu eavttuid ja attii vejolašvuođa sápmelaččaide čálihit iežaset jienastuslohkui jos atnet iežaset sápmelažžan ja unnimustá okta máttarváhnen lei hállan dahje hállá sámegiela ruovttugiellan. Danne sápmelaččaid lohku dáidá leat lassánan, ja 100.000 sápmelačča lei jáhkehahtti lohku jagis 2007. Ii leat goit jahkehahtti ahte sápmelaččaid lohku lea geahpánan 2017 rádjái.</p>
<p><em type="bold">Sámegielagiid gáldut Norggas</em> </p>
<p>Mu váldogáldu sámegielagiid lohkui Norggas lea iskkadeapmi maid Sámi giellaráđi čađahii jagi 2000 (Ravna 2000a; Ravna 2000b). Sámi giellaráđđi lei Sámedikki vuollásaš orgána, ja Sámediggi lei ruhtadan daid dieđuid háhkama. Sámi ealáhus- ja guorahallanguovddáš Deanus čađahii ges geavatlaš bargguid.</p>
<p>Norggas leat maid guokte eará buorre gáldu, gos gávdná dehálaš dieđu sámegiela dilis. Sámediggi čoaggá dieđu Sámi mánáidgárddiin mas bohtet ovdan sihke mánáidgárddiid ja mánáid logut ja das leat dieđut mánáidgárddiid giellageavaheamis. Visot dát dieđut leat jahkásaččat almmuhuvvon <em type="italic">Sámi logut muitalit</em> raportaráiddus 2007 rájes. (Sámi allaskuvla 2007-2017.) </p>
<p>Nubbi buorre gáldu lea <em type="italic">Grunnskolens informasjonssystem</em> på internett- GIS (Vuođđoskuvlla diehtojuohkinvuogádagas Interneahtas) mas gávdná dieđuid sámegiela geavaheamis Norgga vuođđoskuvllain. Das leat dieđut galli mánás lea sámegiella 1. giellan, 2. giellan dahje eará sámegielat fálaldat vuođđoskuvllas. Jagi 2007 lei vel  vejolaš gávdnat dieđu sihke ovttaskas skuvllain, gielddain, fylkkain ja riikkadásis. Dieđut ledje maid sirrejuvvon kategoriijaide nu ahte lei vejolaš oaidnit leago sáhka davvi-, julev- dahje máttasámegielas, mii geavahuvvui oahpahusgiellan dahje fállojuvvui nubbin giellan. (<em type="italic">Grunnskolens informasjonssystem</em> på internett 2017.) </p>
<p>Dat gáldu ii leat šat nu buorre go eiseváldit leat heaitán almmuheamis dárkilis dieđuid gielddaid ja skuvllaid dásis dannego atnet sámegielaid dieđuid sensitiivan. Fylkka ja riikkadásis leat ain vejolaš gávdnat dieđuid rabas gáldus, ja dutkama várás sáhttá ohcama vuođul fidnet dárkilut dieđuid oahpahusdirektoráhtas (Rasmussen 2015a) Riikadási dieđut almmuhuvvojit dattetge bajábeale namuhuvvon Sámi logut muitalit raportaráiddus juohke jagi.</p>
<p><em type="bold">Sámi giellaráđi guorahallan</em> </p>
<p>Sámi giellaráđi guorahallan jagi 2000 lea viidámus guorahallan mii lea dahkkon sámegiela geavaheamis Norggas goassege, ja das gádná olu miellagiddevaš dieđuid. Oassi dán guorahallamis lea iskkadeapmi, maid OPINION-diđoštallanfitnodat čađahii. Sii jerre 5 751 olbmos sin giellamáhtu birra dihto guorahallanguovllus. Dain ledje 17 proseantta dahje 954 sámegiellaga. Guorahallanguvlui gulai:  Olles Finnmárku, Davvi-Romsa, vihtta gieldda márkosámeguovllus, guokte  gieldda julevsámeguovllus ja čieža gieldda máttasámeguovllus. (Ravna 2000a, 1, 8.)</p>
<p>Okta boađus lei ahte guorahallanguovllus ásse 16.000 sámegiellaga, geat ledje badjel 18 jagi. Eará gálduid vuođul gávnnahuvvui, ahte muđui Norggas ásset 5.000 sámegiellaga ja oktiibuot leat 4.000 sámegiela máná ja nuora, geat leat vuollel 18 jagi. (Ravnna 2000 a: 14-15.) Maŋimuš lohku orru leamen menddo stuoris. Dat ii doala deaivása obba dallege, jos eanaš mánát, geat leat sámi mánáidgárddiin ja geat ohppet sámegielat skuvllas, loahpa loahpas šaddet sámegielagin. Danne árvvoštalan ahte iskkadeami boađus mas daddjo ahte ledje 25000 sámegielaga Norggas jagi 2000, lea veahá menddo stuoris.</p>
<p>Ferte maid guorahallat iskkadeami kritihkalaččat dannego das geavahuvvui viehka láivves meroštallan sámegiellagiin. Sámegielagin adnojuvvojit buohkat geat áddejit beaivválaš ságastallama sámegillii. Joatkkagažaldagain leat čielggadan man buorre sámegiela máhttu sámegiellagiin lea. (Ravna 2000a, 1, 6, 9, 20). Mun</p>
<p type="listitem"> <em type="bold">■</em>10 % sámegielagiin áddejit sámegiela, muhto eai máhte hállat giela </p>
<p type="listitem"> <em type="bold">■</em>31 % sámegielagiin eai máhte lohkat sámegiela </p>
<p type="listitem"> <em type="bold">■</em>46 % sámegielagiin eai máhte čállit </p>
<p type="listitem"> <em type="bold">■</em>Sámegielagiin sámegiela máhtus leat stuorra erohusat guovllus guvlui. Muhtin </p>
<p>mearrasámeguovlluin leat 90 proseantta analfabehtat iežas gielas</p>
<p>Man ollu sámegielagat geavahit sámegiela, lea maid guorahallon (Ravna 2000a, 6, 22):</p>
<p type="listitem"> <em type="bold">■</em>Bealli sámegielagiin geavahit sámegiela beaivválaččat earret máttásámiin geain </p>
<p>dušše 19 proseantta vástidit ahte geavahit giela beaivválaččat.</p>
<p type="listitem"> <em type="bold">■</em>24 % máhttet sámegiela buorebut go eará giela </p>
<p type="listitem"> <em type="bold">■</em>54 % máhttet eará giela buorebut go sámegiela. Eanaš oktavuođain, muhto ii fal </p>
<p>álo lea eará giella dárogiella.</p>
<p type="listitem"> <em type="bold">■</em>2/3 oassi sámegielagiin dovdet dárbbu máhttit sámegiela buorebut </p>
<p>Guorahallanguovllu olggobealde ii leat diehtu, makkár sámegiela olbmot máhttet. Muhto guorahallanguovllus leat olbmot vástidan, makkár sámegiela sii áddejit. (Ravna 2000a, 14):</p>
<p type="listitem"> <em type="bold">■</em>14 550 olbmo áddejit davvisámegiela </p>
<p type="listitem"> <em type="bold">■</em>1 700 olbmo áddejit julevsámegiela </p>
<p type="listitem"> <em type="bold">■</em>1 000 olbmo áddejit máttasámegiela </p>
<p type="listitem"> <em type="bold">■</em>500 olbmo áddejit eará sámegiela </p>
<p>Ii sáhte bidjat dáid olbmuid loguid oktii ja gávnnahit sámegielagiid logu. Sivvan dasa lea ahte vástádusaid mielde muhtin olbmot áddejit eanet go ovtta sámegiela. Dat lohku lea dattetge unnit go logi proseantta. Danne lea eandalit mátta- ja julevsámegielagiid lohku stuorát go duohta lohku.</p>
<p>Veaháš erenoamáš lea maid dat, ahte eanaš olbmot geat áddejit eará sámegiela go davvi-, julev- ja máttasámegiela, ásset Mátta-Várjjagis, Deanus ja Finnmárkku riddogielddain (Ravna 2000b, 4-5). Lea veaháš váttis analyseret dáid bohtosiid, muhto dán guovllus ásset sihke nuorttalašgiela, anárašgiela ja gielddasámegiela hállit. Sáhttá leat nu ahte dátge hállit leat vástidan guorahallamis. Muhtimat, geat leat vástidan ahte máhttet eará sámegiela, soitet leat mearrasápmelaččat dahje márkosápmelaččat, geat eai ane iežaset suopmana gullevažžan davvesámegillii.</p>
<p><em type="bold">Maid logut muitalit?</em> </p>
<p>Bajábeale logut čujuhit dasa ahte birrasiid 75 proseantta Norgga beale sápmelaččain eai máhte sámegiela ja 25 proseantta máhttet. Dattetge lea sámegiella beaivválaš geavahusas, vaikko mearkkat giellamolsumis leat čielgasit oidnosis. Boahtá maid čielgasit ovdan ahte buot sámegielat olbmot eai geavat sámegiela beaivválaččat. Máttasámegiellagiin dilli lei vearrámus go badjel 80 proseantta eai sámástan beaiválaččat jagi 2000. Eará giellamolsunmearka lea ahte bealli sámegielagiin lohket iežaset máhttit eará giela buorebut go sámegiela. Dat ge ii leat nu čielga mearka. Sáhttá baicce leat nu ahte muhtin olbmuid guovdu dát seammá mearkkat duođaštit giellamolsuma jorgalahttima ja dan ahte olbmot leat oahppamin sámegiela. Dat sáhttá leat sivvan dasa ahte sii máhttet eará giela buorebut, eaige geavat sámegiela beaivválaččat. Sámedikki giellaiskkadeamis boahtáge ovdan ahte viehka stuorra oassi - 25 proseantta - sámegielagiin leat oahppan sámegiela nuorran ja olles olmmošin. 10 proseantta nuorran, 15 proseantta ollesolmmožin ja  75 proseantta leat ges oahppan sámegiela mánnán. (Rávna 2000a, 15.)</p>
<p>Buorre mearka lea almmatge dat ahte oalle ollu mánát ja nuorat juogo máhttet sámegiela dahje ohppet dan skuvllas ja mánáidgárddiin. Galgga maid atnit buorrin mearkan, ahte sámegiela sirdáseapmi má</p>
<p><em type="bold">Mo mihtidit vehádatgiela dili?</em> </p>
<p>Dutkit geat guorahallet vehádatgielaid dili, dadjet dávjá, ahte sii dutket vehádatgiela ceavzinnávccaid (Gč. Fishman 1991; 2001; Hyltenstam ja Stroud1991; Hyltenstam et.al 1999; Landweer 2008; UNESCO 2003; 2009; 2011). Giela ceavzinnávccaid sáhttá gávnnahit máŋgga vuogi mielde, ja mun namuhan dás dušše muhtin faktoriid maid livččii dehálaš dutkat Sámis oažžut čielgasa makkár ceavzinnávccat sámegielain leat. Sáhttá ovdamearkka dihte dutkat almmolaš doaladumiid ja eandalit makkár lágat ja prográmmat leat ásahuvvon suodjalit vehádatgiela. Norggas bohtet almmolaš doaladumit ovdan omd.: Vuođđolágas § 108, Sámediggelágas, Giellalágas (mii rivttiid mielde lea Sámelága oassin), Oahpahuslágas ja Báikenammalágas. Sihke Giellaláhka ja Oahpahusláhka addet nannosut vuoigatvuođaid sámegiellagiidda Sámegiela hálddašanguovllus go eará sámi guovlluin. Lágaid ollašuhttin lea maiddái okta dutkanvejolašvuohta, man mielde sáhttá árvvoštallat gielladili.</p>
<p>Lea maid vejolaš dutkat, makkár doaladumit leat olmmošjoavkkus, dán oktavuođas sápmelaččain, iežas giela hárrái. Sámi giellaráđi iskkadeamis leat ollu dieđut sámegiellagiid doaladumiid birra, muhto lea uhccán diehtu das, maid sápmelaččat, geat eai máhte sámegiela, oaivvildit! Maid mii leat oaidnán, lea leamaš čielga dáhttu ealáskahttit giela skuvlla ja mánáidgárddi bokte. Mánáid lohku sámi mánáidgárddiin lea lassánan ja maiddái daid mánáid lohku, geat lohket sámegiela nubbin giellan lassánii bures 2006 rádjái. Dan maŋŋá 2015 rádjái lohku geahpánii  41,6 proseantta, muhto geahpáneapmi ii dáidde leat váillevaš beroštumi dihte, muhto ođđa oahppoplánabuktosa boađus  (Rasmussen 2015, 22; Todal 2011, 35-41).</p>
<p>Vehádatgielagiid ahkejuohkáseapmi lea maid okta dutkanfáttáin. Dalle sáhttá dutkat, galle máná ja nuora máhttet giela gaskaahkásaččaid ja boaresolbmuid ektui ja árvvoštallat, man bures giela sirdáseapmi dáhpáhuvvá ollesolbmuin mánáide. Juste giela sirdáseapmi mánáide juogo ruovttus dahje oahppoásahusaid bokte adnojuvvo buot deháleamos áššin vehádatgiela seailluheamis.</p>
<p>Vehádatgielatjoavkku sturrodat iežas etnalaš joavkkus ja guovllu álbmogis adnojuvvo maid dehálaš faktorin vehádatgiela ceavzinnávccaid mihttideamis, ja dasa lassin sáhttá dutkat makkár almmolaš fálaldagat gávdnojit vehádatgillii ja leago sierra bargomárkan vehádatgiellagiidda.</p>
<p> <em type="bold">Loahpaheapmi</em> </p>
<p>Sámegielain lea giellamolsun joavdan guhkás, muhto sápmelaččat leat maid álgán jorgalahttit giellamolsuma ja danne sáhttá gohčodit dálá áiggi ealáskahttináigodahkan. Dattetge sápmelaččat leat dál juohkásan giellamáhtuid mielde. Vejolaččat eanet go 75 000 sápmelačča eai máhte sámegiela dušše Norggas, ja sis leat earálagan dárbbut identitehtanannejeaddji, kultuvra- ja gielaovddideaddji doaimmaide go sámegielat sápmelaččain.</p>
<p>Lean ovdanbuktán ahte aktiiva leat unnit aktiiva giellageavaheaddjit go sámegielagat. Sámegielagiin leat nana vuoigatvuođat ráddjejuvvon guovllus sihke joavkun ja ovttaskas olmmožin. Sis leat eará dárbbut go sis geat eai máhte sámegiela. Dákkár dárbbut leat ovdamearkka dihte sámegielat oahpahus, media, dearvvasvuođabálvalusat ja bargosajit.</p>
<p>Boahtte áiggi gielladilli lea vejolašvuođaid ja beroštumi veagas. Okta vuohki lasihit sámegielagiid logu lea addit buot sápmelaččaide vuoigatvuođa ealáskahttit iežaset giela. Dat mearkkašivččii ahte  giellabeassi, giellalávgun ja sámegielat oahpahus šaddá buot sápmelaččaid vuoigatvuohtan. Sáhttá maid addit buot sápmelaččaide vuoigatvuođa geavahit sámegiela eiseváldiid guovdu beroškeahttá das gos riikkas orrot. Dákkár vuoigatvuođat leat dál ráddjejuvvon giellahálddašanguovlluide.</p>
<p>Mu árvvoštallan lea maid ahte ealáskahttinbargu ii sáhte lihkostuvvat dušše dainna ahte lága mielde dahká </p>
<p><em type="bold">Loahpaloahpas</em> </p>
<p>Máŋgasat háliidivčče sihkkarit diehtit mo sápmelaččat čilgejedje dan ahte eai leat čálihan iežaset Sámedikki jienastuslohkui. Dat ii ovdanbuktojuvvo raporttas, dušše mildosis, govvosis maid ferte ieš dulkot (Kalgraff Skjåk ja Bøyum 1995, 53). Dan mielde orru leamen nu ahte:</p>
<p type="listitem"> <em type="bold">■</em>45 proseantta eai háliit registreret iežaset dannego ii leat dehálaš sidjiide </p>
<p type="listitem"> <em type="bold">■</em>9 proseantta vuosttildit Sámedikki jienastuslogu leahkima </p>
<p type="listitem"> <em type="bold">■</em>9 proseantta vuosttildit Sámedikki leahkkima. </p>
<p type="listitem"> <em type="bold">■</em>0 proseanta ii dieđe mo registrere iežas Sámedikki jienastuslohkui </p>
<p type="listitem"> <em type="bold">■</em>9 proseantta eai dieđe maid Sámediggi bargá. </p>
<p type="listitem"> <em type="bold">■</em>0 proseanta ii gávnna bellodaga mii sáhttá ovddastit su. </p>
<p type="listitem"> <em type="bold">■</em>27 proseanttas lea eará sivva </p>
<p>Dalle go NSD - Norgga servodatdieđalaš diehtobálvalus - čađahii iežas guorahallama jagi 1995 ledje 7.236 olbmo Sámedikki jienastuslogus. Jagi 2017 ledje 16 958 olbmo Sámedikki jienastuslogus (Sámediggi 2017). Livččii miellagiddevaš dutkat manin sápmelaččat geat eai lean ovdal jienastuslogus, dál leat válljen registreret iežaset go dasa ge ii oro leamen dušše okta vástádus.</p>
</body></document>