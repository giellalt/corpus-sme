<document xml:lang="sme" id="no_id"><header><title>”Dat ii leat dušše dat giella” – ”Se ei ole vain se kieli”.  Tapaustutkimus saamenkielisestä kielipesästä saamelaisessa varhaiskasvatuksessa</title><genre code="science"/><author><person firstname="Rauni" lastname="Äärelä" sex="f" born="" nationality="FI"/></author><year>2016</year><wordcount>578</wordcount><conversion_status type="standard"/><availability><license type="standard"/></availability><origFileName>http://lauda.ulapland.fi/bitstream/handle/10024/62619/Äärelä_Rauni_ActaE_203pdfA.pdf</origFileName><parallel_text xml:lang="eng" location="rauni_aarele_phd.pdf"/><parallel_text xml:lang="fin" location="rauni_aarele_phd.pdf"/><metadata><uncomplete/></metadata><version>XSLtemplate $Revision: 161400 $; file-specific xsl  Revision; common.xsl  $Revision: 154948 $; </version></header><body><p><em type="bold">Čoahkkáigeassu</em> </p>
<p>Rauni Äärelä <em type="italic"><span type="quote">“Dat ii leat dušše dat giella”</span></em> Dáhpáhusdutkamuš sámegielat giellabeasis sámi árrabajásgeassimis Roavenjárga: Lappi universitehta, 2016 Acta Universitatis Lapponiensis 335 ISBN 978-952-484-928-9 ISSN 0788-7604 </p>
<p>Dán nákkosgirjedutkamuša váibmosii gullá áitojuvvon giela ealáskahttin. Dutkamuš geahččala addit ođđa oaidninvuogi ja lasáhusa sámegiela ealáskahttimii: dat geahčada mánáid sámegiela ealáskahttima ovtta davvisámegielat giellabeasis. Giellabeassi lea oaivvilduvvon vuollel skuvlaahkásaččaid dikšunbáikin, gos sámegiella ohppojuvvo giellalávgunmetodain. Dutkamuša guovddážis lea govvidit sámegielat giellabeasi árgga. Dutkan govvida, makkár doaimmain sámegielat giellalávgun giellabeasis čohkiida ja mot mánáid sámegiela geavaheapmi dorjojuvvo ja ealáskahtto giellabeasi geavadiin ja dan oahpahus- ja vuorrováikkuhusdiliin árrabajásgeassimis. Sámegiella njađđása álohii maid sámi kultuvrii, dan doarjumii ja nannemii. Dasa lassin dutkamuš čiekŋu sámegielat giellabeasi ovddideapmái daid oainnuid vuođul mat leat giellabeasi bargiin. Dutkamuš lea etnográfalaš dáhpáhusdutkamuš, man materiálavuođđun leat guokte gieddedutkanperioda giellabeasis doaibmajagi 2014–2015. Gieddedutkanperiodaid materiála čoaggin dahkkui giellabesiid bargiid jearahallamiin ja giellabeasi árgabeivviid observeremiin. Jearahallamat dahkkojuvvojedje joavko- ja oktagasjearahallamiin (N=8) ja observeremat giellabeasi árgabeivviid čuovvumiin (N=11). Davvisámegielat giellabeassi mii leai dutkanfáddán, leai okta logi doaibmi beasis jagi 2014 –2015. Dutkamuša informánttat leat giellabeasi bargit guđet doaibmajagi barge das. Dutkanboađusin ovdanbuktojuvvojit giellabeasi geavadat, práksisat mat juhkkojuvvojedje primára ja sekundára doaibman. Primára doaimmat leat dat, mat leat vealtameahttun, mánáid juohkebeaivválaš beaivedivššu doaimmat. Dáidda gullet giela geavaheami movttiidahttin beaivválaš diliin (nugo dikšuibuktimis ja -viežžamis, gárvodemiin, čorgendoaimmain), boradeapmi, beaivenahkárat ja olgun lihkadeapmi. Sekundára doaimmain bohtet ovdan giellabeasi árgga earenomášvuođat, mat juhkkojuvvojedje dáidda luohkáide: fáddábargan giellabeasis, bagadallon iđitboddu, muitaleapmi ja máidnasiid máilbmi, stohkosat ja bargobihtát mat ovddidit giellamáhtu, guossit mat ovdanbuktet kultuvrralaš sisdoalu, ja sierra jahkodatáiggiid doaimmat. Dutkanbohtosiid mielde sihke primára ja sekundára doaimmaid speadjalaste aktivitehtat maid vuođđun lea sámegielat sámi kultuvra. Giellabeasi árgabeaivvis oidnojit sápmelaš bajásgeassima kultuvrralaš árvvut. Oppalohkái giellabeasi árga bođii ovdan sosiokultuvrralaš šaddanbáikin, gos mánát bajásgessojuvvojit sámi kultuvrra ja giellaservodaga oassin. Giellabeasi doaibman eallá ja hápmašuvvá limináladilis, ja sirdáseapmi dán dilis stáđásmuvvan doaibmahápmái eaktuda doaibmama ovddideami. Dutkamušas giellabeasi bargit ovddidedje doaimma aktiivvalaččat ovttas lagasservošiin. Sii geahččaledje ovddidit ja ođasmahttit doaimma das fuolakeahttá, ahte giellabeassedoaimma suoivvanasttii eahpesihkarvuohta jotkkolašvuođa ja resurssaid hárrái. Giellabeassedoibmii eai leat oktasaš riikkaviidosaš rávvagat ja plánat iige giellabesiid várás leat ollege buvttaduvvon oahppamateriála man vuođđun lea giellalávgunmetoda. Sámegielat giellabeasi bargiid várás ii leat skuvlenprográmma, man vuođđun livččii strukturerejuvvon giellalávgunmetoda. Giellabeasi bargit čađahedje doaimmaid áššedovdamušaset ja nana vásáhusaideaset vuođul. Sii váillahedje lassiskuvlejumi ja vejolašvuođa juohkit buriid geavadiid kollegaiguin. Giellabeasi bargiid mielde sámegielat giellabeassi dárbbaša doaimmas várás oktasaš refereansaráma oktan plánaiguin ja rávvagiiguin. Dasa lassin dat dárbbaša doaibmasajiid, birrasa ja oahppamateriála maid vuođđu lea sámi kultuvrras. Giellabeasi bargit váillahedje nannosit fierpmádagaid eará giellabesiiguin ja sii háliidedje nannet maiddái ovttasbarggu lagasservošiin ja buot eará ovttasbargoguimmiiguin. Mu dutkamuša vuođul sáhttá buvttadit doahpaga “giellabeassepedagogihkka”. Duddjojin bohtosiid vuođul giellabeassepedagogihka málle seammá hápmái go mii lea sámiid šielas: ieš šiella govvida giellabeassepedagogihka ja dan lávggastagat dán pedagogihka vuođđoprinsihpaid dahjege doaimmaid maid vuođul mánát ohppet giela giellabeasis. Sámi váldoivnnit mat leat šiela duogábealde, deattuhit giela oahppama sápmelaš refereansaráma: sámegiela ealáskahttima, sámi kultuvrra, sámi bajásgeassima ja giela oahppama. Dát lea vuosttaš pedagogihka nákkosgirji mii govvida sámegielat giellabeassedoaimma. Pionerabargun dat addá vuosttaš dieđuid sámegielat giellabeasi doaimmas ja giellalávgunmetoda geavaheamis sámegiela ealáskahttimis árrabajásgeassimis. Vaikko giellabeassedoaibma lea leamaš sierra hámiin anus fargga golbmalot jagi, dat ferte ain doarrut iežas eksisteanssa ovdii. Dát dutkamuš čájeha, mot giellabeassi fállá mearkkašahtti ja movttiidahtti oahppanbirrasa sámegiela ja sámi kultuvrra ealáskahttima várás ja man máŋggabealat čovdosiid giellabeasi oahpaheaddjit leat buvttadan sámegiela ealáskahttima várás. Giellabeasi bargit leat čavga čatnasan giellabeassedoaimma lihkostuvvamii ja ovddideapmái. Sin barganvuohki lea málle giellabeassedoaimmas. Dutkamuš ráhkada vuođu giellabeassedoaimma stáđásmuhttimii: dat čájeha giellabeasi earenoamáš ja boahttevaš mávssolašvuođa sámegiela ealáskeami dáfus.</p>
<p>Fáddásánit: sámegiella, giellalávgun, giellabeassi, sámegiela ealáskahttin, dáhpáhusdutkamuš, sámi árrabajásgeassin</p>
</body></document>