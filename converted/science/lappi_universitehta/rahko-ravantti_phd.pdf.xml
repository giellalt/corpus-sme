<document xml:lang="sme" id="no_id"><header><title>Saamelaisopetur Suomessa. Tutkomus saamelaisopettajien opetustyöstä suomalaiskouluissa.</title><genre code="science"/><author><person firstname="Rauna" lastname="Rahko-Ravantti" sex="f" born="" nationality="FI"/></author><year>2016</year><wordcount>415</wordcount><conversion_status type="standard"/><availability><license type="standard"/></availability><origFileName>http://lauda.ulapland.fi/bitstream/handle/10024/62576/Rahko-Ravantti_ActaE_200_pdfA.pdf</origFileName><parallel_text xml:lang="eng" location="rahko-ravantti_phd.pdf"/><parallel_text xml:lang="fin" location="rahko-ravantti_phd.pdf"/><metadata><uncomplete/></metadata><version>XSLtemplate $Revision: 161400 $; file-specific xsl  Revision; common.xsl  $Revision$; </version></header><body><p>Sámeoahpahus Suomas – dutkamuš sámeoahpaheddjiid oahpahusbarggus suopmelaš skuvllain [Saamelaisopetus Suomessa – tutkimus saamelaisopettajien opetustyöstä suomalaiskouluissa] Heaikka-Ovllá-Arja-Rávdná Nákkogirji: Lappi universtehta</p>
<p>Assimilašuvnna historjá báidná sámeohpahusa ja sápmelaš skuvlahistorjá lea koloniserejuvvon. Álbmotoahpahusa, skuvlla ja skuvlavuogádaga čuvgehusprošeakta lea jahkečuđiid áigge beaktilit suddadan eamiálbmogiid váldoservodahkii. Sámeoahpaheaddji rolla lea seammasullasaš go eará eamiálbmotoahpaheddjiin. Maiddái sámiid oahpahusdilli lea máŋgga dáfus seammálágan go eará eamiálbmogiin. Sámegielat leat áittavuložat ja sámekultuvrra árbevierut, dáiddut ja diehtoáddejupmi spiehkasit váldokultuvrras. Maŋimuš logii jagiid skuvlavuogádat lea viggan doarjut, seailluhit ja ealáskahttit sámegiela ja -kultuvra oktan sosioekonomalaš ja servodatlaš dahkkiin vai assimilašuvnna váikkuhusat eai čuozaše nu garrasit sámi álbmogii. Suoma vuođđolága vuođul sápmelaččain lea vuoigatvuohta seailluhit ja ovddidit iežaset giela ja kultuvrra. Oahpaheddjiin lea guovddáš rollá eamiálbmotoahpahusas, ja seammás sii maiddái ollašuhttet lágas celkon ulbmiliid. Sin bargu lea dehálaš go geahččalit dekoloniseret skuvlla.</p>
<p>Dán dutkamuša guovddážis lea sámeoahpahus ja sámeoahpaheaddjit, guđet ollášuhttet sámeoahpahusa Suoma vuođđoskuvllain. Dutkamuša ulbmilin lea čielggadit, makkár lea oahpaheaddjiid bargodilli suopmelaš skuvllain ja makkárin sin doaibmilvuohta oahpaheaddjin ilbmána. Lassin guorahallan oahpaheaddjiid oainnuid das, mo sámeoahpahus lea ovdánanan ja rievdan, ja mo dan boahttevuođas sáhtášii ovddidit. Ovddit dutkamušat sámeoahpahusas leat dahkkon Norggas ja Ruoŧas. Dát dutkamuš rahpá Suoma sámeoahpahusa dili.</p>
<p>Dutkamuš lea kvalitatiivvalaš jearahallandutkamuš sámeoahpaheddjiid oainnuid birra. Dutkamuššii serve logi sámeoahpaheaddji, geaid eatnigiella lea sámegiella. Dutkanmateriála guorahallamis lean dorvvastan eamiálbmotdutkamusaš oahpis dálkkodiatreggái. Dálkkodatrieggá vuođul oahpaheddjiid oainnut leat ordnejuvvon uksan, mat rahpasit iešguđet áimmuguovlluide. Oarjeuksa muitala mo kolonialismma historjá váikkuha oahpaheddjiid bargui otná beaivve. Davviuksa buktá oidnosii sámeoahpaheddjiid vásáhusaid vealáheamis ja <em type="italic">nuppi </em>rollas. Nuortauksa govvida sáme-oahpahusa ovdáneami ja buktá oidnosii oahpaheddjiid vásáhusaid oahpahusa árvvus atnimis. Máttauksa čilge sámeoahpahusa ovddidangažaldagaid sihke boahttevuođa nieguid ja sávaldagaid. </p>
<p>Oahpaheaddjit muitalit sámeoahpahusa hástalussan leat ohppiid earálagan giella- ja kulturduogážat. Dáid hástalusaid čoavdimii oahpaheaddjit geavahit iešguđet vugiid. Sin mielas čuolbman lea ahte sámeoahpahusas ii leat diibmojuogu ja oahppoplána rádjehusaid dihtii vejolaš váldit vuhtii doarvái bures sámekultuvrra oahpahussisdoaluid. Oahpaheaddjit čálmmustahtet erenomážit sámehistorjjá oahpaheami dehálašvuođa historjjá oahpaheami oktavuođas.</p>
<p>Oahpaheaddjiid doaibmilvuohta vuhtto eanaš proáktiivan. Oahpahedd-jiid barggus váikkuhit áššit mat buktet <em type="italic">nuppivuođa </em>rolla vásáhusaids. Go oahpaheaddjit čađahit oahpahusa, man vuođđun lea sápmelaš eallinvuohki, de vásihit sii muhtumin negatiiva guottuid bargosajiin, dasgo sámekultuvrra vuođul láhččojuvvon oahpahus lea earálágan go dábálaš oahpahus skuvllain. Oahpaheaddjiid proaktiiva doaibmama hehtte skuvllaid čavga diibmojuohku, mii eandalitge ovttastuvvon luohkkádásiid oahpahusas gáržžida vejolašvuođaid oahpahit ollisvuođaid. Oahpaheaddjit ollašuhttet doaimilvuođaset aktiivvalaččat iežaset vuolggasajiin. Dát oaivvilda dan ahte sámeoahpahusa sisdoaluide váikkuhit nannosit oahpaheaddjiid iežaset árvvut ja kultuvrralaš dáiddut. </p>
<p>Čoavddasánit: dekoloniseren, eamiálbmotohpahus, sámeoahpahus, sápmelaš bajásgeassin, doaibmilvuohta, nubbi</p>
<p>Oahpaheaddjit doibmet kultuvrralaš fátmmasteaddjin. Sii dorjot ja veah-kehit ohppiid eallit ja dovdat iežaset kultuvrra ja seammás addet návccaid doaibmat ja birget oarjemáilmmi kultuvras.</p>
</body></document>
