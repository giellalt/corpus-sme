<document xml:lang="sme" id="no_id">
  <header>
    <title>Sámegiela ja sámi girjjálašvuođa symposia 14.–16.11.2018 Oulus</title>
    <genre code="science"/>
    <author>
      <person firstname="" lastname="Sámegiela ja sámi girjjálašvuođa symposia" sex="unknown" born="" nationality=""/>
    </author>
    <year>2018</year>
    <wordcount>5135</wordcount>
    <conversion_status type="standard"/>
    <availability>
      <license type="standard"/>
    </availability>
    <origFileName>http://www.oulu.fi/sites/default/files/content/Abstra%CC%81vttat_081118.pdf</origFileName>
    <metadata>
      <uncomplete/>
    </metadata>
    <version>XSLtemplate $Revision: 161400 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>Lene Antonsen ja Laura Janda UiT Norgga árktalaš universitehta</p>
    <p>
      <em type="bold">Earutkeahtes oamasteapmi, nugo boahtá ovdan davvisámi aviisateavsttain </em>
    </p>
    <p>Letne guorahallan man láhkai substantiivvat oktan oamastangehčosiin (SOG) geavahuvvojit davvisámi aviisateavsttain.</p>
    <p>SOG leat unnit geavahusas aviisasteavsttain go čáppagirjjálašvuođas, ja muhtun muddui eará substantiivvaiguin go čáppagirjjálašvuođas  (čáppagirjjálašvuođa geavaheami leaba gieđahallan Antonsen &amp; Janda 2015). Letne erenoamážit geahččan substantiivvaid maidda aviisateavsttain dávjjimusat lasihuvvo oamastangeažus (omd. <em type="italic">bargu</em>: <em type="italic">bargguinis</em>), ja maiddái geahččan man dávjá dát substantiivvat leat mielde gihpuin main lea refleksiivapronomen genetiivvas (<em type="italic">iežas bargguin</em>). </p>
    <p>Fágagirjjálašvuođas lea dábálaš juohkit oamasteami guovtti jovkui:</p>
    <p>1. Earutkeahtes oamasteapmi (eŋg. inalienable possession) 2. Earuhahtti oamasteapmi (eŋg. alienable possession), mii lea buot eará go earutkeahtes oamasteapmi.</p>
    <p>Vaikko leat erohusat kultuvrras nubbái das mo oamit juohkásit dán guovtti jovkui, de earutkeahtes oamasteapmi namuhuvvo dávjjimusat fuolkevuođa ja rumašosiid oktavuođas.</p>
    <p>Letne guorahallan makkár juohkáseapmi lea dán guovtti joavkku gaskkas davvisámegielas. Materiála čájeha ahte earutkeahtes oamasteapmi boahtá vel čielgaseappot ovdan aviisateavsttaid SOG-geavahusas go čáppagirjjálašvuođas. Go gehčče dan 100 substantiivva maidda aviisateavsttain dávjjimusat lasihuvvo oamastangeažus, de njealjádas substantiivvain muitalit FUOLKEVUOĐAS, muhto vel stuorit oassi substantiivvain leat olbmuid BUKTAGAT. Substantiiva 'girji' sáhttá leat girji maid olmmoš lohká (mii addá earuhahtti oamasteami) dahje girji maid olmmoš lea čállán, ja dalle lea BUVTTA, mii addá earutkeahtes oamasteami. Dáid substantiivvaid gaskkas leat maiddái lingvisttalaš buktagat mat leat čadnon ođđaáigásaš servodatdoaimmaide, ja mat čáppagirjjálašvuođas leat unnán geavahuvvon SOG:in, nugo 'preassadieđáhus' ja 'sáhkavuorru'. Dát čájeha ahte aviisateavsttaid SOG geavahus lea produktiiva. BUVTTA-joavku ii leat mielde Dixon (2009) earutkeahtes oamasteami klassifiseremis.</p>
    <p>Letne maiddái guorahallan SOG grammatihkalaš hámiid. Juohke semantihkalaš joavkkus lea sierra grammatihkalaš profiila, ja muhtun substantiivvaiguin SOG geavahuvvo dušše idiomáhtalaččat.</p>
    <p>Lene Antonsen ja Trond Trosterud UiT Norgga árktalaš universitehta</p>
    <p>
      <em type="bold">Dihtorjorgaleami rolla sámi servodagas </em>
    </p>
    <p>Dihtorjorgaleami lea vejolaš geavahit ipmárdusa várás (<span type="quote">"maid teavsttas lohká?") ja teakstabuvttadeami várás ("</span>sáhttágo dihtor buvttadit munnje teavstta, maid sáhtán almmuhit?").</p>
    <p>Sámi oktavuođas lea máŋgii dárbu oažžut jorgalanveahki ipmardusa várás: Dárogielagat ja suomagielagat eai ipmir sámegiela teavstta, ja dárbbašit dan dihte jorgalusa dárogillii dahje suomagillii. Davvisámegielat lohkki dárbbaša veahki lohkat lullisámegiela teavstta, dahje nubbi ladje. Dáinna lágiin dihtorjorgaleapmi dahká vejolažžan čállit sámegillii, go čálli ii dárbbaš váldit vuhtii lohkkiid vejolaš váilevaš giellamáhtu.</p>
    <p>Jorgaleapmi buvttadeami várás gáibida alla kvalitehta: Jos buvttadusas ferte divvut omd. juohke goalmmát sáni vai boađus lea dohkálaš, de manná johtilabbot ieš jorgalit manuálalaččat dihtora haga. Jos sihke gáldo- ja ulbmilgiella leat sámegielat, de syntávssalaš erohus gielaid gaskkas ii leat nu stuoris, go fas jorgaleapmi sámegiela ja eanetlogugiela gaskka lea stuorát hástalus.</p>
    <p>Giellatekno lea intesiivalaččat bargan dihtorjorgalemiin 2014 rájes, davvisámegielas eará sámegielaide, muhto maiddái davvisámegielas dárogillii. Dán prográmma lea dál laktojuvvon sihke Sámi allaskuvlla ja Guovdageainnu suohkana ruovttusiidduide veahkkin daidda geat eai ipmir sámegiela teavstta. Prográmma sátnelisttus leat 39.000 sátnepára, ja dasa lassin 41.000 nammapára. Measta 1400 njuolggadusa válljejit rivttes jorgalusa, dalle go leat eanet vejolašvuođat, omd. 'gođđit' sáhttá jorgaluvvot sihke 'å strikke' og 'å veve'. Eará njuolggadusat heivehit sátneortnega dárogiela syntáksii, ja válljejit juogo indefinihtta dahje definihtta hámi, ja lasihit sániid nugo artihkkala, preposišuvnna ja pronomena, vai boađus sulastahttá dárogiela, omd. 'Šiljus lea biila.' jorgaluvvo 'På gårdsplassen er det en bil.'</p>
    <p>Moai áigo muitalit davvisámi-dáru prográmma evaluerema bohtosiid. * jorgalusa gielalaš feailaanalysa (man ollu ferte divvut dihtorprográmma jorgalusa vai lea dohkálaš dárogiella? Mat leat dábáleamos meattáhusat? Mat leat váddáseamos gielalaš áššit jorgalanprográmmii?) * informánttaid ipmárdusa (man bures lohkki ipmirda dihtorjorgaluvvon teavstta?)  * mo gielalaš meattáhusat váikkuhit informánttaid ipmárdussii (Evalueren galgá dahkkot golggotmánus 2018.)</p>
    <p>Dárogiela buvttadusas leat olu hástalusat, sihke sátneortnega, indefinihtta/definihtta válljema, ja sátneválljema dáfus. Váikko lea álki gávdnat feaillaid dárogiela cealkagis, de ii leat nu čielggas makkár feaillat eanemusat hehttejit lohkki ipmárdusa. Ovdanbuktima ulbmil lea iskat vástidit dasa.</p>
    <p>Outi Guttorm Sámi allaskuvla ja Oulu universitehta</p>
    <p>
      <em type="italic">Dat</em>
      <em type="bold">-pronomena adnominála geavaheapmi Suoma ja Norgga beale sámegielas </em>
    </p>
    <p>Juo boares giellaoahpain namuhuvvo, ahte davvisámegiela muhtin pronomenat geavahuvvojit skandinávalaš gielaid artihkkaliid láhkai, omd. <em type="italic">dat olmmoš</em>, <em type="italic">dat buorre báimman</em> (gč. Friis 1856; Nielsen 1979). Dakkár geavaheapmi lea dábálaš maiddái dálá gielas (Guttorm 2015). Muhto leago <em type="italic">dat</em>-pronomena adnominála geavaheapmi seammalágan sihke Norgga ja Suoma beale sámegielas? Geavahuvvogo dat seammá olu ja seamma láhkai goappáge riikkas? Sáhtášii jurddašit ovdamearkka dihte ahte <em type="italic">dat</em>-pronomena artihkallágan geavaheapmi lea dábálut Norgga bealde dárogiela váikkuhusa geažil. Nuppe dáfus maiddái suomagielas geavahuvvo pronomen <em type="italic">se</em>, mii vástida sámegiela <em type="italic">dat</em>-pronomena, definihtta artihkkala láhkai (omd. Laury 1997; Juvonen 2000). </p>
    <p>Fáddá gullá mu doavttirgrádaprošektii, mas guorahalan definihttavuođa, artihkkaliid ja demonstratiivapronomeniid davvisámegielas. Materiála dán oassedutkamuššii lean čohkken nuoraid rádioprográmmain <em type="italic">Sohkaršohkka</em> (Yle Sápmi) ja<em type="italic"> Dáppe ruovttus</em> (NRK Sápmi). </p>
    <p>Kaisa Rautio Helander Sámi allaskuvla</p>
    <p>
      <em type="bold">Mii lea ortográfalaš loatnanamma? </em>
    </p>
    <p>Dán sáhkavuoru fáddán leat dakkár sámi báikenamat, maidda eai leat njálmmálaš gielas buohtalasnamat mange eará gillii ja mat leat váldojuvvon maiddái čálalaš, virggálaš atnui nugo omd. namma <em type="italic">Sirma</em>. Jus dákkár báikenamat adnojuvvojit deivvolaččat maiddái earágielat oktavuođain, de nammafágalaš girjjálašvuođas dat gohčoduvvojit <em type="italic">nammasitáhtan</em> dahje <em type="italic">sitáhtanamman.</em> </p>
    <p>Jus ja go sámi báikenamaid čállinvuohki lea áiggi mielde rievdan čállingiela ovdáneami boađusin, de leat olu ovdamearkkat das, ahte sámi namain sáhttet leat guokte čállinvuogi virggálaš anus, daningo boares čállinvuohki bisuhuvvo váldogiela nammaanus.</p>
    <p>Guorahalan sáhkavuorustan kontáktaonomastihka metodihka vuođul dákkár nammabáraid. Dutkangirjjálašvuođas ii leat sajáiduvvan tearbma dánlágan loatnanamaide, main boares čállinvuohki doalahuvvo dálá čállinvuogi lassin, ja danin ságastalan ja evttohan tearpma <em type="italic">ortográfalaš loatnanamma</em>. </p>
    <p>Annukka Hirvasvuopio-Laiti Sámi allaskuvla</p>
    <p>
      <em type="bold"><span type="quote">“Ođđa luohti”</span> jagi 1968 rájes – Mii rievddai ja makkár váikkuhusat das ledje sámemusihkkii  </em>
    </p>
    <p>Vuosttas sámegielat populára- dahjege modearna musihkka LP almmustuvai jagis 1968. Áillohačča <span type="quote">“Joikuja”</span><span type="quote">”-skearrus ledje vuosttas geardde ovttastahttojuvvon árbevirolaš luđiid ja čuojanasaid. Áillohaš ieš gohčui dan ođđa vuogi dahkat sámemusihka namahusain “ođđa luohti”</span><span type="quote">“ođđa luohti”</span>. <span type="quote">“Joikuja”</span>-skearru álggahii sámemusihkas áibbas ođđa áigodaga ja lei vuođđun olles sámemusihka rievdamii – ii dušše Suomas baicce olles Sámis.</p>
    <p>Nákkosgirjebarggustan dutkkan Jår´galæd’dji-lágádusa almmustahttin LP-skearruid lávlagiid teavsttaid. Dutkamušastan geavahan maŋŋekolonisttalaš teoriija ja eamiálbmotmetodologiija. Analyseren maiddái musihkkabihtáid musikálalaš beali iežan etnomusikologa skuvlejumi vuođul</p>
    <p>Sáhkavuorus guorahalan man láhkai ja mainna lágiin árbevirolaš luohti rievddai Áillohačča álggahan vuogi mielde ja makkár váikkuhusat dainna leat leamašan modearna sámemusihkkii. Ovdamearkan geavahan iežan dutkamuša dutkanmateriála.</p>
    <p>Johanna Johansen Ijäs Sámi allaskuvla</p>
    <p>
      <em type="bold">Vuollel golmmajahkásaš máná direktiivvat </em>
    </p>
    <p>Direktiivvat leat olggosbuktimat maid ulbmil lea váikkuhit nuppi olbmo daguide ja doaimmaide. Direktiivvat sáhttet leat ovdamearkka dihte dakkár cealkagat go <em type="italic">Boađe fal!</em>, <em type="italic">Doai váldibeahtti dán!</em>,<em type="italic"> Ehpetgo bora eambbo? </em>ja <em type="italic">Ale vuos vuolgge!</em>. Direktiivvaiguin olmmoš gohčču, sihtá, bivdá, jearrá, evttoha ja rávve nuppi olbmo dahkat juoidá, dahje gieldá su dahkamis juoidá; daid ulbmil lea oččodit nuppi olbmo (dahje nuppiid olbmuid) dahkat dahje leat dagakeahttá juoidá. Direktiiva leat funktionála kategoriija mii sisttisdoallá máŋggalágan cealkkatiippaid, muhto maiddái oanehis dajaldagaid ja ovttaskas sániid main ii leat iežaset syntáksa. (Searle &amp; Vanderveken 1989 [1985]: 198–205; Lauranto 2014: 12; Hakulinen et al. 2004: 1560–1561). Direktiivvat leat mihtilmas oassi mánáid ja rávisolbmuid juohkebeaivválaš gulahallamis, ja imperatiivvat ja eará čielga direktiivvat ihtet dan dihte árrat mánáid gillii (Aikhenvald 2012 [2010]: 325–330). </p>
    <p>Sámegiela direktiivvaid ovdanbuktimis adnojuvvojit earenoamážit morfologalaš ja morfofonologalaš elemeanttat ja kategoriijat, nugo modusdovddaldagat, muhto leksikála elemeanttat nugo modála vearbbat, leat maid mihtilmasat. Ollu iešguđetlágan cealkkatiippain, ja maiddái eará cealkkaráhkadusain, sáhttá leat direktiiva doaibma. Nuppi olbmo daguide lea vejolaš váikkuhit sihke gohččun-, muitalan- ja jearaldatcealkagiiguin, ja direktiivan veadjá maid leat cealkkaráhkadus mas verbálan lea infinitiivahápmi almmá finihtta vearbahámi haga. Direktiivvat sáhttet leat sihke mieđihan- ja biehttalancealkagat, muhto daid sáhttá ovdanbuktit maiddái verbála haga. Direktiivvaid lea vejolaš ovdanbuktit sihke njuolga ja eahpenjuolga, ja daid sáhttá modifiseret earret eará partihkkaliiguin ja suorgásiiguin. Dasa man njuolga direktiivvaid ovdanbuktá, sáhttet váikkuhit máŋggalágan gielalaš (ja giela olgguldas) fáktorat, nugo verbála modus, vearbaleksema semantihkalaš sisdoallu ja dat adnojuvvogo direktiivvas modála veahkkevearba.</p>
    <p>Sáhkavuorus guorahalan direktiivvaid oččodeami vuollel golmmajahkásaš máná gielas. Guorahallan vuođđuduvvá materiálii mii lea čoggojuvvon ovtta máná ja su áhči ságastallamiin dan rájes go mánná lei jagi ja gávcci mánu boaris. Čielggadan (1) makkár elemeanttaiguin mánná ovdanbuktá direktiivvaid, (2) mot direktiivvaid oččodeapmi ovdána guorahallanáigodagas ja (3) makkár ovttalágánvuođat ja erohusat máná ja rávisolbmo direktiivvain leat.</p>
    <p>Markus Juutinen Oulu universitehta</p>
    <p>
      <em type="bold">Kodamolsun nuortalaš- ja mearrasámegiela gaskkal </em>
    </p>
    <p>Dán ovdaságas gieđahalan Njeavdán sápmelaččaid kodamolsuma teavsttain, maid Eliel Lagercrantz lea čoaggán. Guorahalan materiála Peter Auer (1998) golmmadását kodamolsunmálle vuođul. Vuosttas muttus ovttagielat gulahallamii váldojuvvojit ovttaskas sánit nuppi gielas. Nuppi muttus lea máŋggalágan gielaid ráhkadusaid ovttastuvvan cealkagiid siste ja goalmmát muttus gielaid giellaoahpat leat ovttastuvvan ja variašuvdna lea jávkan. Lulli-Várjjagis Njeavdán siidda nuortalaččat ledje nuortalašgiella-davvisámegiella guovttegielagat maŋimustá 1700-logu rájes. Eliel Lagercrantz dagai gieddebargguid Njeavdamis geassit 1920. Son čohkkii ja almmustahtii teavsttaid (1961) Oskar Romanoffas ja Ondrei Lietoffas, geat leigga goappašagat davvisámegiella-nuortalašgiella guovttegielagat. Okta Oskar teaksta lei su iežas mielde mearrasámegielat ja loahpat su teavsttat ledje nuortalaš- ja mearrasámegiela seahkalas hápmi.</p>
    <p>Dárkilut guorahallama vuođul eará Oskar teavsttat leat nuortalašgielat. Oassi Ondrei teavsttain leat davvisámegillii ja eará teavsttat fas dakkár giellaregistaris, maid gohčodan nuortalašgiella-davvisámegiella. Ondrei ja Oskar davvisámegielat teavsttain leat ovttaskas cealkaga siskkáldas kodamolsumat nuortalašgillii. Kodamolsumat leat eanaš nuortalašgiela vearbahámit, maid sátnemáddagat leat oktasaččat nuortalaš- ja davvisámegielas. Oskara nuortalašgielat teavsttain leat cealkaga siskkáldas kodamolsumat davvisámegillii. Kodamolsumat leat sihke nomenat ja vearbbat. Nuortalašgielat teavsttain lea vehá eanet kodamolsun, go davvisámegielat teavsttain. Ondrei nuortalašgiella-davvisámegiella registtar spiehkkasa ovddibuin. Das lea olu eanet kodamolsun gielaid gaskkal. Gielain ii leat čielga bargojuohku, baicce registaris leat goappáge gielas vearba- ja nomenhámit. Dán ii goittotge ii sáhte Auer terminologiija vuođul atnit seahkálas giellan, daningo registaris lea olu giellaoahpalaš variašuvdna. Ovdamearkka dihte máŋggaidlogu nominatiivvas ja ovttaidlogu illatiivvas leat sihke nuortalašgielat ja davvisámegielat hámit. Dutkamuš lea oassi nákkosgirjjistan, man fáddán leat nuortalašgiela giellakontávttat.</p>
    <p>Olle Kejonen Uppsala Universitehta</p>
    <p>
      <em type="bold">Muhtin syntávssalaš suopmanerohusat čohkkirassámegielas </em>
    </p>
    <p>Dán logaldallamis ovdanbuvttán muhtin syntávssalaš erohusaid ovtta davvisámi suopmana siste. Logaldallama vuođđun leat preliminára bohtosat mu doktorándabarggus, man ulbmil lea čállit deskriptiiva grammatihka davvisámegielas. Barggu gielalaš vuođđun lea čohkkirassuopman, mii gullo duortnussámi suopmanjovkui. Čohkkirassámegiela sáhttá viidáseappot juohkit guovtti suorgái ele suopmanii: Norggabeal suopman ja Ruoŧabeal suopman. Vaikko dát guokte suopmana leat obba seammalágánat ja historjjálaččat gullojit oktii, de gávdnojit liikká erohusat daid gaskkas sihke fonologiija, morfologiija, sátneráju, sátneráhkadeami ja syntávssa dáfus. Muhtimat dain suopmanerohusain, muhto eai fal visot, vulget das ahte Norggabeal suopman maŋemus jahkečuđiid lea báinnáhallan dárogillii, seammás go Ruoŧabeal suopman lea báinnáhallan suomagillii (ele meängillii), mii 1900-logu gaskamutto rádjái lei váldegiella davvisámi guovllus Ruoŧa bealde. 1900-logu gaskamutto rájes lea ruoŧagiella nai báidnigoahtán Ruoŧabeal suopmana.</p>
    <p>Sámi suopmandutkamis lea historjjálaččat bidjan olu deattu fonologalaš ja morfologalaš fenomenaide, muhto eai leat seamma olu deattuhan syntávssalaš erohusaid varietehtaid gaskkas. Danin lean válljen dán logaldallamis govvidit muhtin (morfo-)syntávssalaš erohusaid maid lean huomihan go lean guorahallagoahtán čohkkirassámegiela suopmaniid. Ovdamearkka dihte gektet Norgga bealde vearbba <em type="italic">atnit</em> predikatiiva oamasteamis (omd. <em type="italic">anán guokte bártni</em>) go Ruoŧa bealde gektet lokatiivakonstrukšuvnna (omd. <em type="italic">mus leat guokte oappá</em>). Norgga bealde sáhttá bidjat polára gažaldagaid gahčanpartihkkala haga (omd. <em type="italic">galggat=Ø don goarrut?</em>) muhto Ruoŧa bealde ferte geaktit gahčanpartihkkala (omd. <em type="italic">meidnet=go goarrut?</em>). Positiiva áigumušcealkagiin sáhttá Norgga bealde geaktit supiidnahámi (omd. <em type="italic">dat manai Narviikii beatnaga vieččažit</em>) muhto Ruoŧa bealde fas dakkár hámit orrot láhppon, ja daid sadjái geaktá infinitiivva (omd. <em type="italic">dat manai beatnaga viežžat</em>). Dáinna logaldallamiin háliidan vuosehit man dehálaš lea váldit vuhtii syntávssalaš variašuvnna ja giellakontávttaid váikkuhusaid giellagovvideamis. </p>
    <p>Eino Koponen Oulu universitehta</p>
    <p>
      <em type="bold">Nuortalaččaid <span type="quote">“Pieʹnne maainâs”</span> ja dan vástagat eará Ruošša sápmelaččain </em>
    </p>
    <p>Vuosttaš prentejuvvon veršuvdna <span type="quote">“Beatnaga máidnasis”</span> gávdno 12 máidnasa čoakkáldagas, man almmustahtii Báhčaveaji searvegotti báhppa Konstantin Ščekoldin jagi 1890. Čoakkáldaga ovdasánis čálli muitala, ahte son lea čállán máidnasiid bajás Báhčaveaji nuortalaččain dulkka vehkiin, guhte jorgalii daid ruoššagillii. Ščekoldin dadjá, ahte son lea gullan eanetnai máidnasiid, muhto lea guođđán daid muitui merkekeahttá, go dat ledje ruošša máidnasat. Máidnasa juotna manná oanehaččat muitaluvvon dán láhkai: Ledje áhkku (ääkkaž) ja áddjá (källsaž). Áddjá leai albma olmmoš, muhto áhkáš leai belohahkii beana. Áddjá jámii ja fargga áhkui riegádii bárdni, guhte leai seammalágán go eadnis. Bárdni dáhttu eatni viežžat sutnje eamida golmma nieidda goađis, ja áhkku bargá gohččuma mielde. Áhkku máhccá soagŋus boarrásamos nieiddain. Son málestišgoahtá ja gieldá manjis geahččamis. Mannji ii jeagat muhto geahččá ja oaidná áhku vuoššamin biepmu náhkkeseahkas. Áhkku suhttá ja nuppástuhttá manji geađgin. Seamma láhkai geavvá gaskkamus nieiddain. Nuoramus nieida jeagada ja nu sus šaddá beanabártni eamit. Sudnuide riegáda bárdni, guhte lea nugo su áhčči. Beanabárdni váruha eamidis diktimis máná gožžat duolji ala. Oktii goittotge geavvá nu. Dalle beanabárdni vuolgá eret ruovttus ja váldá bártnis fárrui. T. I. Itkonen almmustahtii jagi 1930 seammá – dahje seammanammasaš – máidnasis guokte variántta, mat leaba gaskaneaskka hui sullasaččat muhto earráneaba máŋgga dáfus Ščekoldina máidnasis. Guhkit dain lea bajás čállojuvvon Njuohttejávrris (muitaleaddjin Marinja Gerasimoff) ja oanehabbo lea Suonjilis (muitaleaddjin Anastasia Moshnikoff). Dán veršuvnnas áhkáš ja vuorrasaš leaba albma olbmot, muhto sudno bárdni lea belohahkii beana. Ohpit vuolggaha beanabárdni eatnis eamida viežžat. Eadni buktá vuosttažettiin boarrásamos nieidda, muhto beanabárdni goddá su, go moarsi ii mieđit <span type="quote">”beatnaga stoahkamiidda”</span> ihkku áittis. Seammaláhkai geavvá gaskkamus nieiddain. Muhto nuoramus nieida láhtte beanabártniin nugo olbmuin ja sus šaddá beanabártni eamit. Mannji muitala vuotnámii, ahte ihkku beanabárdni nuollá náhkis (dorkkas) ja nuppástuvvá fávrros almmájin. De mannji ja vuoni boaldiba beanabártni náhki go son oađđá. Beanabárdni vuolgá eret, muhto muitala eamidasas, mo su sáhttá gávdnat. Guhkes áiggi maŋŋá ja stuoris váivviin eamit gávdná isidis, geas lea dál Áhcaga nieida ođđa eamidin. Ovddit eamit oažžu isidis ruovttoluotta ja Áhcaga nieida nuppástuvvá <span type="quote">”jeaggeázan”</span> (jeakkis orru njuikkodeaddji divrin). Mikko Korhonen báddii 1970-logus Čeavetjávrris velá guokte veršuvnna <span type="quote">”Beatnaga máidnasis”</span>. Ovtta lea muitalan Åjjaž Fofonoff, ja dat lea almmustahtton nuortalašgiela čájánasaid čoakkáldagas <span type="quote">”Sääʹmǩiõll, äʹrbbǩiõll”</span> (2010). Nuppis leaba muitaleaddjin Fedosia Semenoff ja Vassi Semenoja, ja dat lea almmustahtton Kielipankkis Matti Miestamo jođihan nuortalašgiela dokumenterenprošeavtta oassin. Åjjaž Fofonoffa veršuvdna sulastahttá juona bealis Njuohttejávrri ja Suonjila veršuvnna, muhto nuppis lea loahppa áibbas earálágán. Velá iežálágán loahppa lea <span type="quote">”Beatnaga máidnasa”</span> veršuvnnas, mii lea báddejuvvon Ruošša bealde Tulomas ja vurkejuvvon Gárjila dieđaguovddáža arkiivii Petrozavodskis.  Earret nuortalaččain <span type="quote">“Beatnaga máinnas”</span> lea báddejuvvon ja bajás čállojuvvon gieldda- ja darjjesápmelaččain, muhto dain veršuvnnain lea loahppa, mii spiehkkasa buot nuortalašveršuvnnain. Iehčan ovdaságas mun guorahalan sivaid máidnasa varieremii ja ozadan iešguđetlágán veršuvnnaid gárggiidanbálgáid.<em type="bold"> </em></p>
    <p>Miika Lehtinen Oulu universitehta</p>
    <p>
      <em type="bold">Nuortalašgiela vearbasuorgásat -jed ja -õõvvâd </em>
    </p>
    <p>Nuortalašgiela vearbasuorgásat <em type="italic">-jed </em>ja <em type="italic">-õõvvâd</em> gohčoduvvojit dávjá passiivasuorggisin. Dat vástidit davvisámegiela suorgásiid <em type="italic">-ot </em>ja <em type="italic">-uvvat </em>(ovdamearkka dihte sániin <em type="italic">gullot </em>ja <em type="italic">bálkestuvvat</em>). Gieđahalan dáid suorgásiid sihke morfologalaš ja semánttalaš geahččanguovllus: Makkár vuođđosániide dat sáhttet laktásit ja makkár mearkašumit dain leat? Seammás suokkardalan suorggádustiippaid produktivitehta. Veardidan maid daid davvisámegiela vástideaddji vearbbaide. </p>
    <p>Sáhkavuorru vuođđuduvvá mu pro gradu -bargui, mii gárvvásmuvai geassit 2018. Dutkamuš juohkásii guovtti oassái: sátnegirjeoassái ja hállojuvvon giela oassái. Daid várás mus ledje guokte dutkanmateriála. Vuosttas oasis ohcen sátnegirjjis (T. I. Itkonen: <em type="italic">Koltan- ja kuolanlapin sanakirja</em>)<em type="italic"> </em>buot <em type="italic">jed- </em>dahje <em type="italic">õõvvâd-</em>suorgásiiguin ráhkaduvvon vearbbaid ja juhken daid luohkáide mearkašumi mielde. Dehálamos mearkašupmejoavkkut leat golbma. <em type="italic">Intentionála passiiva </em>mearkaša, ahte vearbba doaimma duohken lea diđolaš orut, váikko dat ii dábálaččat almmuhuvvoge cealkaga dásis. <em type="italic">Automatiiva passiivvas </em>fas doaibma šaddá iešalddes. <em type="italic">Translatiivvas </em>vearbba subjeakta šaddá dan láganin maid vearbba vuođđosátni almmuha. Guovtti vuosttamusas vuođđosátnin lea vearba ja maŋimusas nomen.  </p>
    <p>Nuppi oasis mus lei materiálan Helssega universitehtas čoggojuvvon <em type="italic">Nuortalašgiela dokumenašuvdnakorpus</em>. Dat sisttisdoallá hállojuvvon giela ja dan annotašuvnna. Dán materiálaš mun maid ohcen buot <em type="italic">jed- </em>ja <em type="italic">õõvvâd-</em>vearbbaid ja gehččen, mo dat heivejit ovdal namuhuvvon joavkkuide.  </p>
    <p>Dutkamuša boađusin lea, ahte <em type="italic">jed-</em>vearbbaid dábáleamos mearkašupmi lea automatiiva ja dat leat geavatlaččat álo deverbálat. Dakkár intentionála pasiivavearbbat go davvisámegiela <em type="italic">lohkkot </em>gávdnojedje unnán. <em type="italic">Õõvvâd</em>-vearbbat fas leat sihke deverbálat ja denominálat, ja daid váldomearkašumit leat automatiiva ja translatiiva. Mánggat earátge mearkašupmejoavkkut goit gávnojit guktuin suorgásiin. Suorgása <em type="italic">-õõvvâd</em> ovddabealde lea dávjá muhtun konsonánta, ovdamearkka dihte <em type="italic">-lõõvvâd, -stõõvvâd </em>dahje<em type="italic"> -šõõvvâd; </em>oassái dáin konsonanttain gávdnui čilgehus, muhto oasi motivašuvdna dahje mearkkašupmi bázii eahpečielggasin.<em type="italic">  </em></p>
    <p>Guktuid suorgásiiguin sáhttá ráhkadit ođđa vearbbaid muhtun muddui, muhto dát produktivitehta ii oro leamen stuoris. Moadde dakkár ovdamearkka goit gávdnojit, mat leat jáhku mielde ráhkaduvvon produktiivvalaččat, justa dan hállanbottu várás.</p>
    <p>Hanna Mattila Sámi allaskuvla</p>
    <p><em type="bold">Luondu ja olmmoš Áillohačča divttain </em> </p>
    <p>Dála Sámi dáiddáriid dáiddalaš olggosbuktimis leat ekologalaš temát, <span type="quote">”ruoná”</span> árvomáilbmi ja ekopolitihkka eanet ja eanet oidnosis. Luonddu nuoskkideapmi ja earenomážit ruvkefitnodagaid doaimmat árktalaš guovllus leat dagahan dan, ahte dála Sámi dáiddárat ja girječállit leat eanet ja eanet diđolaččat ekologalaš problemain. (Eko)politihkalaš ja servodatlaš oassálastin leage šaddan oassin dáiddalaš olggosbuktimis. Seammás go dáiddárat bealuštit Sámiid vuoigatvuođaid, sii figget váikkuhit maid ekologalaš áššiide. Diet jurddašanvuohki ja dáidaga giella, mii deattuha analogiija luonddu ja eamiálbmogiid kultuvrra buresbirgejumi gaskka lei mihtilmas jo Áillohačča (1943–2001) lyrihkkii. Dán sáhkavuorus suokkardange, mo ekologalaš gažaldagat tematiserejuvvojit Áillohačča divttain fáttáin, mat guorahallet luonddu ja olmmošvuođa gaskavuođaid. Čuolbma lea áigeguovdil danne go luonddugovat ja –veardádusat, mat leat mihtilmasat Áillohažžii, geardduhuvvojit maid dála sámi girjjálašvuođas ja eará dáiddalaš olggosbuktimis.</p>
    <p>Sáhkavuorus ovdanbuvttán iežan doavttirgrádaprošeavtta, mii gieđahallá luonddu ja olbmo gaskavuođaid Áillohačča divttain postkolonialisttalaš-ekokritihkalaš perspektiivvas. Teorehtalaččat lahkanan fáttá kritihkalaš dulkonrámmas, mii ovttastahttá postkolonialisttalaš teoriija, ekokritihka ja eamiálbmogiid dutkama. Sáhkavuorus čájehan diktaovdamearkkaid bokte ekologalaš ja kolonialismakritihkalaš temáid oktiigullevašvuođa sierra beliid.</p>
    <p>Marja-Liisa Olthuis ja Pigga Keskitalo Oulu universitehta – Sámi allaskuvla</p>
    <p>
      <em type="bold">Ieguđetlágán oahpaheaddjit sámi dilis </em>
    </p>
    <p>Ovdanbuktima dárkkuhussan lea čielggadit oahpahusdili sámi konteavsttas. Čilgejetne makkár dilis oahpaheaddjit barget sámegielat birrasis dahje sámegielat oahpahusas. Vigge hábmet makkár gielalaš duogáža oahpaheaddjit, oahppit ja bearrašat leat. Dasto ovdanbukte modealla mainna oppalaččat oahpaheddjiid dievasmahttinskuvlejupmi sáhttá vástidit dáidda hástalusaide ja servodatlaš ja gielalaš diliide. Plánedettiin dievasmahttinskuvlejumi sámi dillái ferte váldit vuhtii earret eará gielalaš, pedagogalaš ja servodatlaš beliid.</p>
    <p><em type="bold">Čoavddasánit</em>: sámi pedagogihkka, sámegiella, oahpahus, oahpaheaddjit, dievasmahttinskuvlejupmi </p>
    <p>Helena Omma Sámi allaskuvla</p>
    <p>
      <em type="bold">Giella ja boazosámiid máhttu eatnamiid birra </em>
    </p>
    <p>Iežan doavttirgráda dutkamušas guorahalan boazosámiid giela eatnamiid birra. Mu ulbmil lea ipmirdit boazosámiid máhttosystema eatnamiin, mii guoská guođoheapmái ja eananatnui ja mo dat máhttu vurkejuvvo ja ovdanbuktojuvvo gielain. Lean boazosámiiguin ságastallan sihke eanantearpmaid sisdoalu birra ja muđui eatnamiid ja daid anu birra. Boazobargiid giella lea ovdánan buolvvaid ovttasbargamis ja ságastallamis bohccuid, guođoheami ja luonddubirrasa birra. Giella lea olbmo váldo gulahallanreaidu. Sániid ja dadjanvugiid bokte mii sáhttit lonohallat dieđuid, jurdagiid ja vásáhusaid. Go gulahallat, sániid ja dadjanvugiid bokte, de mii seammás govahallat daid mearkkašumi iežamet jurdagiin. Sániid bokte mii maiddái earuhit ja čuoldit albmanemiid min birrasis, go bidjat daidda nama.</p>
    <p>Kultuvrralaš lingvistihkka lea joatkka kognitiiva lingvistihkas ja dat váldá vuolggasaji olbmo kognišuvnnas go čilge mo giella organisere olbmo jurdaga ja máhtu iežas mielas, muhto čatná dasa kultuvrralaš perspektiiva das go oaivvilduvvo ahte olbmo doahpagat ja kategoriijat leat kollektiiva dásis, eai ge individuála dásis. Gielas lea dehálaš doaibmá kultuvrralaš kognišuvnna ovddideamis, das go giella dat dahká vejolažžan olbmuide ovdanbuktit iežaset kognišuvnna. Nuppe dáfus giella gis maiddái speadjalastá kultuvrralaš kognišuvnna, ja nu lea giela guorahallan lea guovddážis kultuvrralaš kognišuvnna ipmirdeamis. (Sharifian 2011)</p>
    <p>Dán sáhkavuorus háliidan ságastallat das mo sáhttá dulkot eanantearpmaid kultuvrralaš lingvistihkka čilgevugiiguin ja čatnat dan boazosámiid eanananu čilgemii mottiin ovdamearkkain iežan dutkamušas.</p>
    <p><em type="bold">Gáldut</em> Sharifian, Farzad 2011: <em type="italic">Cultural conceptualisations and language : theoretical framework and applications</em> vol. 1. Amsterdam: John Benjamins. </p>
    <p>Hanna Outakoski Ubmi universiteahta</p>
    <p>
      <em type="bold">Čállimin min muitalusa -studeanttat dutkame čálamáhtu </em>
    </p>
    <p>Čakčat 2017 vuolggahedje vihtta sámegieloahppi unna dutkanprošeavtta mii lei oassi sin oahppoprográmmas Ubmi universitehtas. Dát oahppit ledje buohkat máŋggagielat nissonat geat ledje mearridan olahit buoret čállinmáhtu iežaset eatnigielas, sámegielas. Seammás sii ledje maiddái áŋgirat oaidnit mo sin persovnnalaš eallinmuitalusat speadjalastojuvvojedje sin čállimis ja čállinproseassain guovtti gielas, sámegielas ja eanetlogugielas. Prošeakta lei hábmejuvvon čálamáhtolaš dutkanprošeaktan, ja oahppit geavahedje prográmma, mainna sáhtii čálidettiin čuovvut ja báddet buot lihkastagaid ja deaddilemiid boallobeavddis. Sii geavahedje Inputlog-nammasaš prográmma go báddejedje iežaset čállima eatnigielas ja eanetlogugielas, mii lei stuorra muddui leamašan sin skuvlabálgá váldogiellan. Buohkat čálle guokte teavstta, muitaleaddji ja ákkastalli teavstta, guovtti gillii. Dan maŋŋá sii analyserejedje erenoamážit iežaset čállima teknihkalaš beliid sin guovtti gielas, dego ovdamearkka dihte čállinleavttu, teakstameari ja man njuovžilit sii čálle. Teakstabuvttadeami lassin oahppit vástidedje jearranskovvái mas ledje sihke persovnnalaš duogášgažaldagat ja čállingeavadiidda guoskevaš gažaldagat. Jearranskovi ulbmilin lei čielggadit ja govvidit oasálastiid dábálaš čállindiskurssaid ja čállindáhpáhusaid árgabeaieallimis. Jearranskovi vástádusaid vuođul oahppit čálle oktasaš, kollektiiva čállinmuitalusa man buohkat lohke ja dohkkehedje ovdal máhcahusa. Oktasaš narratiiva čanai joavkku oktii, vaikko ovttaskas čálliid gaskkas ledjege erohusat sihke čállinproseassa ja čállinmáhtu ektui. Oktasaš muitalus doaimmai maiddái jeđđehussan áigodagain go oahppit fáhkka duođas fuomášedje ja ipmirdedje makkár surolaš ja váidalahtti váikkuhusat oahpuid koloniseremis leat leamašan sin eatnigiela ektui ja erenoamážit sin čállinmáhtu ektui. Dutkamuš čájehii ahte čállindábit ja skuvlejupmi ledje váikkuhan erenoamážit negatiivvalaččat teknihkalaš beliide ohppiid eatnigiela čállimis, dego omd. njuovžilvuhtii ja automatiseremii. Juos skuvllas ii lean beassan báljo lohkat ja čállit eatnigillii, de dat vuhttui čielgasit eanetlogugiela ja eatnigiela čállimis, nu ahte eatnigiella vuoittáhalai teknihkalaččat. Maiddái oasálasti ahki váikkuhii oainnuide čállima birra. Guokte nuoramus čálli, geat gulaiga nieiddaid bulvii, vásihedje stuorit hástalusaid sihke teknihkalaš ja lingvisttalaš áššiid ektui go maid etniid bulvii gullevaš guokte nissona dagaiga. Okta nieiddaid bulvii gullevaš nuorat čálli dovddai goittotge oadjebasvuođa čálidettiin sámegillii, dasgo son barggai ámmáhisttis maiddái beaivválaččat sámegielat čállinbargguiguin. Dihtomielalaš ja oppalaš čállinhárjánupmi doaimmai vuostefápmun čállinproseassa vuostálasti mekanismmaide maid duohken lei eanetlogugiela nana posišuvdna servodagas. Metadásis olles prošeakta lei pedagogalaš prošeakta man áigge oahppit oahpásmuvve dieđalaš čálamáhtu metodaide seammás go sii barge eamiálbmotdutkanvugiiguin ja narratiivva vehkiin analyserejedje iežaset čállima ja dasa gullevaš čuolmmaid. Prošeakta lei dovdduid ektui lossat ja maiddái metodologalaččat hástaleaddji, muhto prošeavtta bohtosat čájehedje ahte ođđa analyserenvugiid dego ovdamearkka dihte narratiivva ja introspekšuvnna váldin mielde dieđalaš dutkamuššii lea dehálaš lávki ovddos guvlui Sámi pedagogihkas, mii vuohttá persovnnalaš muitalusaid dehálaš rolla Sámi dutkamušas. Dáin narratiivvaiguin lea maiddái nana oktavuohta gillii ja olles giellaservošii, mii berre leat vuođđun sámegiela dutkamis. Dán sáhkavuorus muitaluvvo eambbo prošeavtta, ja ohppiid čállinmuitalusa birra, ja mo dákkár prošeavttat sáhttet váikkuhit positiivvalaččat boahtteáiggi giellaválljemiidda ja eamiálbmotčálamáhtu ovdáneapmái dutkansuorgin.</p>
    <p>Siri Nystø Ráhka Sáme allaskåvllå</p>
    <p>
      <em type="bold">Guovte gielajda låhkåt - julevsámemánáj giellamáhtudahka ja låhkåmtjehpudahka </em>
    </p>
    <p>Julevsáme máná Vuonarijkan oahppi skåvlån låhkåt sihke dárogiellaj ja sámegiellaj.  Låhkåm le tjehpudahka majt mánná åvddånahttá, gånnå ulmme le dåjmalasj låhkåmtjehpudagáv åmastit. Ja sæmmi láhkáj gå mánná máhttá oahppat guokta giela, máhttá aj mánná oahppat låhkåt daj guokta gielajda.</p>
    <p>Muv dutkam galggá låhkåmtestaj tjadá guoradallat mánáj låhkåmtjehpudagáv gå galggi fonologalasj låhkåmdáses ortografalasj låhkåmdássáj jåksåt. Låhkåmtesta galggi guoradallat gåktu mánná dekåvddij bágojt, sijá gielalasj diedulasjvuodav ja báhkoboanndudagáv julevsámegiellaj. Ulmme dutkamijn le gávnnat gåktu julevsámegiellaj le låhkåt gå mánná galggá nanos låhkken sjaddat.</p>
    <p>Vuodon muv dutkamin li kognitijvalasj teorija, ja ahte låhkåm le prosæssa gånnå lij moadda oase. Guokta bágo ma lij ájnnasa dán aktijvuodan li dekåvddim ja dádjadibme. Mánná viertti máhttet dekåvddit bágov, juogu de fonologalattjat jali ortografalattjat. Valla mánná viertti aj dádjadit sisanov. Dá lij prosessa gånnå giella vájkkut, ja julevsámegiela ja dárogiela gaskan lij gielalasj sieradusá. Dán dutkamin tjalmostav julevsáme fonemajt, valla ienemusát morfologalasj aspevtajt mij gullu såjådimijda. Gatjálvis le gåktu låhkåmåvddånibme le gå mánná galggá guokta gielajda oahppat låhkåt, ja man láhkáj julevsáme fonema ja morfema vájkkudi dekåvddimav ja dádjadimev. Gå mánná oahppá låhkåt le aj gielalasj diedulasjvuohta viehkkenævvo gå galggá dádjadit ja åvddånit giellamáhtudagáv sihke njálmálattjat ja tjálalattjat. Sámegiellaj le soajttá morfologalasj diedulasjvuohta, dádjadibme bágoj morfologalasj struktuvraj birra, sierraláhkáj ájnas. Dán åvddånbuktemav galgav dájt gatjálvisájt dágástallat, ja vuosedit muhtem buojkulvisájt låhkåmtestajs.</p>
    <p>Sierge Rasmus Oulu universitehta</p>
    <p>
      <em type="bold">Badje-Deanu giellabirrasa nuppástuvvan sođiid maŋŋá </em>
    </p>
    <p>Dán ovdanbuktima fáddá lea oassi mu nákkosgirjedutkamuša, mas guorahalan davvisámegiela Badje-Deanu suopmana rievdama 1950-logus otnábeaivái. Dutkamuša váldodeaddu lea hállangiela nuppástusain, muhto das ii sáhte leat válddekeahttá fuomášupmái man láhkai giellabiras lea gárggiidan dutkanáigodagas.</p>
    <p>Dát lea giellasosiologalaš geahčastat áigodahkii, goas modeardnašuvvan lea boahtán garra leavttuin davimus sápmái. Geainnu huksen lea nannen oktavuođa ruovtturiikii ja ođđa teknologiija lea rievdadan árbevirolaš ealáhusaid. Turisma ja čuvgehusdoaibma leat fállan eanebuidda beaivválaš láibbi ja vehážiid boares gielladomenaid mearkkašupmi lea geahppánan ja daid sadjái leat ihtán oalát ođđa giela geavaheami arenat.</p>
    <p>Vaikke dán geahčastaga fokusis leage Deanuleahki Ohcejogas Áŋŋelii, de ovdamearkka dihte sámegielat mediaid ja interneahta boahtin leat váikkuhan olles sápmái. Dutkanáigodagas Suomas lea dáhpáhuvvan nuppástus skuvlejumi lágideamis, go ođđa vuođđoskuvlaortnet váldui atnui. Dán áigái nuorat vázzet unnimustá 9 jagi vuođđoskuvllas ja dasa lassin vejolaččat joatkkaoahpuid bajit dásiin, go fas 1950-logu informánttat soite leamašan muhtimin katekehta dahje álbmotskuvlla oahpus. Skuvla, ovttas ásodatvásáhusaiguin, lea dagahan oassái sápmelaččaide gielalaš traumaid, go eatnigiela hállamis lea sáhttán ráŋggáštuvvot. Dán áigái skuvla ja árrabajásgeassin fas leat dehálaš rollas giela ealáskahttimis, nu ahte ovtta institušuvnna mearkkašupmi lea rievdan oalát nuppeláganin.</p>
    <p>Dá lean namuhan fal muhtin áššiid, mat leat dáhpáhuvvan dutkanáigodagas ja jo dološ dutkit leat árvalan sámegielaid jávkat farga oalát. Ođđa áigi lea bajidan sámegielaid stáhtusa ja fállan ođđa reaidduid giela seailluheapmái, nu ahte gielat leat seilon, muhto dat eai leat seammaláganat go ovdal. Olles barggu stuorámus gažaldagat leat: Mo ovtta suopmana dilli lea rievdan ja mo birrasa rievdan váikkuha gillii?</p>
    <p><em type="bold">Čoavddasánit</em>: giellasosiologiija, skuvla, media, gielladomenat, modeardnašuvvan </p>
    <p>Ilona Rauhala Helssega universitehta</p>
    <p>
      <em type="bold">Adjektiivvaid geavaheapmi davvisámegielas: Jens Friisa ja ođđa ságastallanmateriála veardádallan </em>
    </p>
    <p>Dán sáhkavuorus veardidan guokte hui earálágan ja eará áigásaš materiála: Jens Friisa čoaggán sámi giellačájáhusaid <em type="italic">Lappiske sprogprøver: en samling af lappiske eventyr, ordsprog og gaader</em> (almmuhuvvon 1856) ja ieš čoaggán ságastallanmateriála jagis 2017. Veardádalan adjektiivvaid semánttalaš ja morfologalaš geavaheami dáid materiálaid gaskkas ja geahčan, makkár earuhusat dain leat ja mo adjektiivvaid geavaheapmi lea rievdan. </p>
    <p>Jens Friisa čoaggán materiála lea hállanmateriála. Almmuheapmi lea 112-siidosaš ja sisttisdoallá máidnasiid ja muitalusaid. Friis lea čoaggán dan sierra suopmaniin ja lea čállán dan muitui dainna lágiin go son lea gullan.</p>
    <p>Dálá ságastallanmateriála sisttisdoallá gávcci ságastallama, main guokte olbmo ságasteaba sierra fáttáid birra. Evttohuvvon fáttát ledje duodji, girjjálašvuohta, orrunguovlu, buđaldusat, muhto ságasteaddjit leat leamaš friddjat váldit maid eará fáttáid. Ságastallamat bistet sullii 15-30 minuhta, oktiibuot materiála lea sullii 230 minuhta. Hállit leat albmát ja nissonat, stuorit oasi leat oahppan sámegiela vuosttaš gielan, muhto mielde leat maid L2 hállit, geat goit geavahit sámegiela beaivválaččat. Buot hállit leat goit guovttegielagat, sáme-suoma dahje sáme-dáža. Materiála lea čoggon Oulus, Guovdageainnus, Eanodagas ja Vuohčus. Hállit leat eanemusat oarjesuopmana hállit, muhto maid moadde nuortasuopmana hálli leat.</p>
    <p>álgoanaliisa vuođul orru, ahte sihke Friisa ja ságastallanmateriálas leat geavahuvvon ollu suorggádusaid. Dat lea vehá amas dainna lágiin, go árvalin, ahte Friisa materiálaš livččet dušše vehá suorggádusat. <em type="italic">-laš</em> lea dábáleamos suorggis goappásge materiálas, muhto earáge suorgásat leat geavahuvvon. </p>
    <p>Orru maid, ahte Friisa čoaggán materiálas adjektiivvaid attribuhtta- ja predikatiivahámit varieret eambbo go ságastallanmateriálas, vaikke álgoárvalusa mielde varieren livččii dábálaš maid dálá áigge materiálas. Sivva dasa sáhttá leat, ahte ságastallanmateriálas hállit leat eanemusat hárjánan geavahit maid normeren sámegiela, eanemusat sii leat allaskuvladási studeanttat dahje oahpaheaddjit.</p>
    <p>Sihke Friisa ja ságastallanmateriálas dábáleamos buorrevuhtii čájehan sátni lea <em type="italic">buorre</em>. Friisa materiálas dábálaš lea maid <em type="italic">čáppis. </em>Ságastallanmateriálas lea dávjá geavahuvvon maid <em type="italic">fiinnis</em>, muhto Friisa materiálas dat lea hui hárvenaš. </p>
    <p>Sturrodahkii čujuhan adjektiivvat Friisa materiálas leat <em type="italic">unni, uhcci</em>, <em type="italic">smávis</em> ja <em type="italic">stuoris</em>. Dábáleamos unnodahkii čujuhan sátni lea <em type="italic">uhcci</em>, muhto ságastallanmateriálas dábáleamos lea <em type="italic">unni</em>. </p>
    <p>Friisa čoaggán materiálas lea guokte adjektiivva, mat čujuhit ahkái: <em type="italic">boaris, </em>mii lea geavahuvvon ealli objeavttain ja <em type="italic">oamis</em>, mii lea geavahuvvon ealehis objeavttain. Ságastallanmateriálas <em type="italic">oamis </em>váilu ollásii ja goabbatge entitehttii čujuhuvvo sániin <em type="italic">boaris</em>. </p>
    <p>Dáid veardádallamiid vuođul lea vejolaš oaidnit rievdama adjektiivvaid geavaheamis. Lea vehá earenoamáš, ahte adjektiivahámiid válljen attribuhtta- ja predikatiivasajis váilu dán ságastallanmateriálas, vaikke goit Friisa materiálas lea varieren, maid ovtta ja seammá hálli muitalusa siste.</p>
    <p><em type="bold">Gáldut </em>Friis, J. A. 1856: <em type="italic">Lappiske sprogprøver: en samling af lappiske eventyr, ordsprog og graader</em>. Christiania: J.W. Cappelen  </p>
    <p>Trond Trosterud UiT Norgga árktalaš universitehta</p>
    <p>
      <em type="bold">Partihkkalat </em>
    </p>
    <p>Suomaugralaš gielladutkanárbevierus leat  meroštallojuvvon morfologalaččat golbma sátneklássa: nomenat (sojahuvvon kásusiin), vearbbat (sojahuvvon áiggi mielde) ja partihkkalat (sojakeahtes sánit), omd. Genetz 1890. Dan maŋŋel interjekšuvnnat, subjunkšuvnnat, konjunkšuvnnat ja adposišuvnnat leat čuldojuvvon eret syntávssalaš kriteraid mielde. Sámegielat grammatihkat earuhit eará sojakeahtes sániid guovtti klássii, advearbbaide ja partihkkaliidda, muhto semanttalaš kriteraid mielde.</p>
    <p>Nickel čállá ahte partihkkaliiguin olmmoš dovddaha dovdduid ja miellaguottu, nugo buorremenolašvuođa ja vuordemeahttunvuođa, ja dasa lassin sáhttá partihkkaliiguin deattuhit ášši, dahje jearrat (1994:200). Magga ja Magga bidjaba dušše advearbasátneklássa, muhto vuollekategoriija <span type="quote">"holdningsadverb"</span> (miellaguoddoadvearba), mii sisdoalu dáfus lea seammá klássa go Bergsland (1982) cealkkapartihkkalat. Magga ja Magga meroštallama mielde (2012:81) miellaguoddoadvearbbat muitalit makkár miellaguoddu hubmis lea dasa maid dadjá, dahje mo ieš árvvoštallá dadjama sisdoalu, dahje mo nubbi galgá ipmirdit sisdoalu. Miellaguoddoadvearbbaiguin sáhttá maiddái čájehit leago konstateren, jearaldat, gohččun dahje ávžžuhus. Bergslandas (1982) lea sierra sátneklássa <span type="quote">"partikler"</span> (partihkkalat), man son ii meroštala njuolgga, dadjá dušše <span type="quote">"disse småordene"</span> (smávvasánit).</p>
    <p>Bergslanda sániid mielde lea álkit jurddašit, ahte partihkal lea ovttastávval advearba, dahje muđui fonologalaččat gehppes advearba. Grammatihka čálli sáhttá maid klassifiseret seammá sáni sihke advearban ja partihkalin. Divvun-joavkku ja Giellatekno sámi analysáhtorprográmmat leat klassifiseren advearbbaid ja partihkkaliid grammatihkaid ja sátnegirjjiid mielde. Klassifiseren čájeha, ahte oassi partihkkaliin lea maid klassifiserejuvvon advearban. Partihkkaliid <span type="quote">"advearbaproseanta"</span> lea prográmmaid mielde čuovvovaččat: 41% (anárašgiella), 23% (julevsámegiella), 16% (lullisámegiella), 7% (davvisámegiella) ja 0% (nuortalašgiella). Lea čielggas, ahte ná stuorra erohusat eai speadjalaste lingvisttalaš erohusaid gielaid gaskkas.</p>
    <p>Sáhkavuorus mun čuoččuhan, ahte dálá semánttalaš vuohki meroštallat ii leat ávkkálaš, jos háliida ipmirdit sámegielaid syntávssa. Mun válddán lullisámegiela (SIKOR) dutkanmateriálan ja dan vuođul mun earuhan partihkkaliid advearbbain syntávssalaš kriteriaid mielde: Advearbbain lea viehka friddja distribušuvdna, partihkkalat fas sáhttet leat dušše moatti sajis cealkagis, ja dan sajiin dain lea dihtolágan funkšuvdna kránnjásáni ektui.</p>
    <p>Taarna Valtonen – Kati Kallio –Marko Jouste Suoma Akademiija / Oulu universitehta ja Helssega universitehta / Suopmelaš Girjjálašvuođa Searvi (SKS)</p>
    <p>
      <em type="bold">Olaus Sirma: čuvgehuvvon diktačálli vai njálmmálaš girjjálašvuođa gaskkusteaddji? </em>
    </p>
    <p>Olaus Sirma, Čirma Mohcee Vuolli (Olaus Matthiae Sirma, Olof Mattsson Sirma, Hearrá Vuolev, s. 1655–1719) lea vuosttas sápmelaš, gean diktema leat dokumenteren ja gean nama dovdet. Son juoiggai dahje leuddestii guokte musihkkabihtá professor ja Ruoŧa Antikvitetskollegiuma asessor Johannes Schefferusii Uppsalas jagis 1672. Su iežas čilgehusa mielde dat ledje giemasápmelaš sogŋostallanluođit, maid máŋgasat leuddestedje. Dáid musihkkabihtáid teavsttat almmustuvve jagis 1673 girjjis <em type="italic">Lapponia</em> giemasáme- ja láhtengillii. Girjji ja dan jorgalusaid bokte dajahusat levve johtilit viidát Eurohpás. Su diktema atne čáppisin ja alladásagin. Dan dihte máŋgasiidda lei váigat jáhkkit, ahte dat livčče primitiivan adnon čeardda sátneduojit. Go 1880-logus čielggai, ahte diktadujiid lei čállán Sirma, gii lei studeremin báhppan, daid eaktivuođa eahpidišgohte. Máŋggat arvaledje, ahte dat eai ovddastan eakti árbevieru, muhto ahte son lei dikten daid skuvllain ohppojuvvon dieđuid ja dáidduid vuođul. (Bartens 1992; Itkonen 1940; Setälä 1890.) </p>
    <p>Sámiid diktema heajos kvaliteahta lea nákkus, man lea álki gomihit etnosentrálalažžan. Alla kvaliteahtas muitalit maiddái maŋit áiggiid luohte-, livđe- ja leuʹdd-teavsttat. Muhto man olu Sirma diktemii váikkuhedje su oahput Durdnosa pedagogalaš skuvllas (pedagogio)? Uppsalas son ii lean studeren go oanehis áigge ovdal go Schefferus jearahalai su, muhto dange áiggis son sáhtii gal njammat váikkuhusaid váldokultuvrras. Go mis eai leat geavahusas dárkilut dieđut dáid teavsttaid álgoboahtimušas, de áidna vuohki čoavdit ášši orru leamen buohtastahttit su sátnedujiid, maiddái daid muitui merkenvuogi, eará duon áiggi sátnedujiiguin.</p>
    <p>Dán ovdaságas muitalit makkár bohtosiidda leat olahan, go sámegielaid, boares girjjálašvuođa ja folklore ja vel musihka dutkit leat ovttastahttán dieđuideaset. Leigo Sirma čuvgehuvvon diktačálli, gii geavahii diktadujiinis eurohpálaš váldokultuvrrain lonejuvvon elemeanttaid vai njálmmálaš girjjálašvuođa gaskkusteaddji, gii buvttii ovdan nuortasápmelaš árbevieru? Sirma divttaid buohtastahttet 1600-logu ruoŧŧelaš, suopmelaš, gárjillaš ja čuvgehuvvon máilmmi láhtengielat sátnedujiiguin, muhto maiddái eará sámekultuvrraid teavsttaiguin.</p>
    <p>Jussi Ylikoski Oulu universitehta</p>
    <p>
      <em type="italic">Bora- ja jugakeahttá hála- ja čáledettiin</em>
      <em type="bold">: Degrammatikalisašuvdna davvisámegielas </em>
    </p>
    <p>Juo 1800-logu rájes leat gielladutkit bures dovdan fenomena man leat maŋimuš moattilogi jagi áigge dávjjit ah’ dávjjit gohčodan namahusain <em type="italic">grammatikalisašuvdna</em>. Sammallahti (2007 s.v. <em type="italic">grammatikalisašuvdna</em>) sániiguin dat mearkkaša proseassaid, main «morfema mearkkašupmi šaddá abstrávttabun ovdamearkka dihte nu ahte substantiivva sojahanhámis šaddá postposišuvdna (ovdamearkka dihte <em type="italic">rádjái</em> ol.ill. &gt; <em type="italic">rádjai</em> postposišuvdna) dahje go sátni <em type="italic">guoibmi</em> lea dolin šaddan máŋggaidlogu komitatiivva kásusgeažusin». Morfologiija geahččanguovllus grammatikalisašuvdnii gullá dávjá dat, ahte iehčanas morfemat suddet oktii eará sániiguin ja šaddet eahpeiehčanas affiksan dego mat máŋggaidlogu komitatiivva geažusin -<em type="italic">(i)guin</em> mii lea ovdal leamaš postposišuvdna. </p>
    <p>Grammatikalisašuvdna lea eahpitkeahttá okta dábáleamos ja lunddoleamos historjjálaš morfologiija proseassain, muhto dasa lassin gávdno maiddái fenomena man sáhttá karakteriseret grammatikalisašuvnna vuostegeahčin, ng. <em type="italic">degrammatikalisašuvdna</em>. Norde (2009: 120) mielde degrammatikalisašuvdna lea máŋggaoasat rievdan mas giellaoahpalaš morfema oažžu eanet autonomiija ja šaddá nie unnit giellaoahpalažžan. Okta dovdoseamos morfema maid degrammatikalisašuvnna dutkit stuorra máilmmis leat gieđahallan lea leamaš davvisámegiela <em type="italic">haga</em>, mii lea gárggiidan nuppe guvlui go kásusaffivssat ja adposišuvnnat dábálaččat. Dološ sámi abessiivva kásusgeažus lea luovvanan iehčanas sátnin, postposišuvdnan ja nuoramus buolvva gielas muhtumin maid preposišuvdnan (<em type="italic">báiddihaga</em> &gt; <em type="italic">báiddi haga</em> &gt; <em type="italic">haga báiddi</em>). Nubbi ovdamearka lea Guovdageainnu suopmana <em type="italic">naga</em> ’dielku; bázahus’, mii lea suorggidansuffiksa mii lea šaddan dahje šaddamin iehčanas substantiivan (<em type="italic">varranaga</em> → <em type="italic">varranagat</em> ’varradielkkut’ → <em type="italic">naga</em> ’dielku’). </p>
    <p>Iežan ovdaságas buvttán ovdan ja guorahalan ain eanet davvisámegiela morfemaid, mat orrot muhtun muddui luovvanan iehčanas morfemaid guvlui. Dakkárat leat ovdamearkka dihte vearbaabessiiva geažus -<em type="italic">keahttá</em> ja gerundda geažus -<em type="italic">(d)ettiin</em>, mat oidnojit muhtumin sátnepárain dego mat <em type="italic">bora- ja jugakeahttá</em> ja <em type="italic">hála- ja čáledettiin</em>. Dákkár morfemat leat davvisámegielas logiid mielde, ja muhtun veardde maiddái eará sámegielain dego mat anárašgiela gihpuin <em type="italic">pärni- já nuorâvuotâ</em> ja julevsámegiela <em type="italic">bielje- ja gieladibme</em>. Guorahalan dan man dihte aiddo sámegielain. </p>
  </body>
</document>
