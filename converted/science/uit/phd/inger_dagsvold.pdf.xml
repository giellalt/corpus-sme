<document xml:lang="sme" id="no_id"><header><title>Cultural adaption of mental health services to the Sami.</title><genre code="science"/><author><person firstname="Inger" lastname="Dagsvold" sex="f" born="" nationality="NO"/></author><year>2019</year><wordcount>451</wordcount><conversion_status type="standard"/><availability><license type="standard"/></availability><origFileName>https://munin.uit.no/bitstream/handle/10037/16468/thesis_entire.pdf</origFileName><parallel_text xml:lang="eng" location="inger_dagsvold_eng.pdf"/><parallel_text xml:lang="nob" location="inger_dagsvold_nob.pdf"/><metadata><uncomplete/></metadata><version>XSLtemplate $Revision: 180635 $; file-specific xsl  Revision; common.xsl  $Revision$; </version></header>
<body>
<p>Sami abstract. Čoahkkáigeassu</p>
<p>Dutkamat leat čájehan ahte sámi álbmot vásiha gulahallanváttisvuođaid ja lea unnit duhtavaš psyhkalaš dearvvašvuođasuodjalusain go Norgga álbmot. Sámi álbmogis Norggas lea lágas nannejuvvon riekti oažžut seammaárvosaš dearvvašvuođabálvalusaid mat leat heivehuvvon sámegillii ja sámi kultuvrii. Almmatge leat unnán dutkamat kultuvrra mearkkašumis ja mo galgá addit kultuvrralaččat ja gielalaččat heivehuvvon psyhkalaš dearvvašvuođabálvalusaid sámi pasieanttaide. Dán ph.d.-prošeavtta bajitdási ulbmil lei iskat, identifiseret ja čilget kultuvrra ja giela mearkkašumi psyhkalaš dearvvašvuođasuddjemis, nu movt klinihkkárat ja sámi pasieanttat leat vásihan, lokten dihte ipmárdusa kultuvrralaš ja gielalaš heivehemiin psykiátralaš bálvalusain sámiide. Dát kvalitatiiva iskkadeapmi lea vuođđuduvvon temáhtalaš analysaide oktagaslaš jearahallamiin klinihkkáriiguin ja sámi pasieanttaiguin psykiátralaš klinihkain Davvi-Norggas.</p>
<p>Iskkadeapmi čájehii ahte guovttegielat sámi pasieanttaid giellaválljemii iešguđetlágan gulahallandilálašvuođain váikkuhit kompleaksa sosiála ja kultuvrralaš fáktorat. Oasseváldit dieđihedje ahte sii viidát molsot gielaid gaskka sihke árgabeaivvis ja divššus. Sámi pasieanttain sáhttet leat iešguđetlágan preferánssat das man birra sáhttet hupmat, guđe gillii, mo ja geainna. Bohtosiid ii ábut almmatge dulkot nu ahte sámegielat pasieanttat eai dárbbaš sámegielat divššu. Guovttegielalašvuohta, čađat áigge fuomášupmi gillii ja gielladárbbuide, giellamolsuma iskkadeapmi ja diehtu sámi kultuvrra ja giela birra sáhttet loktet ipmárdusa sámi pasieanttaid dárbbuin ja preferánssain mat gusket psyhkalaš dearvvašvuođasuddjema dikšui. Jearahallamat mat leat dahkkon klinihkkáriiguin čájehedje ahte sámi pasieanttaid gielladárbbuid ja preferánssaid identifiseremat dáhpáhuvvet soaittáhagas, ja maiddái giellabálvalusaid fálaldagat leat soaittáhagas. Klinihkkárat refererejedje dábálaččat sámi kultuvrii válljejuvvon essensiála kulturdovdomearkkaiguin, ja meroštalle sápmelaččaid <span type="quote">«earáláganin»</span>. Klinihkkáriin ledje ollu oainnut das mii sámi kultuvra lea, muhto sis ledje unnán vásáhusat ja válddahallamat das mo fátmmastit kultuvrralaš ja gielalaš beliid sámi pasieanttaid dikšui. Kultuvrra ja giela klinihkalaš mearkkašupmi ja inkorporeren váldojuvvui unnán mielde klinihkalaš čoahkkimiidda ja lei hárve fáddán fágalaš digaštallamiin, ja nu šattai <span type="quote">«kultuvrralaš heiveheapmi»</span> priváhta doaibman maid ovttaskas terapevta fertii čoavdit iehčanassii. Dán iskkadeami bohtosat indikerejit ahte giela ja kultuvrra fátmmasteapmi mentála dearvvašvuhtii lea kompleaksa proseassa mas leat strategiijat golmma dásis; ásahuslaš vuogádagat ja struktuvrrat, dearvvašvuođabargiid kultuvrralaš ja analyhtalaš gelbbolašvuohta ja divššu intervenšuvnnaid kultuvrralaš árvvoštallan.</p>
<p>Lahkoneamit kultuvrralaččat heivehuvvon dearvvašvuođabálvalusaide leat sorjavaččat vuođđoipmárdusas das mii lea kultuvra. Dán iskkadeamis čilgejuvvui kultuvra dábálaččat stereotyhpa kulturdovdomearkan. Stereotyhpalaš ipmárdusat gáržžidit almmatge ipmárdusa sámi identitehtas, identifiseremis gii lea sámegielat ja badjelgehččet guovttegielatvuođa ja álkidahttet kultuvrra vejolaš mearkkašumiid dearvvašvuođakonteavsttas. Eanet dynámalaš ipmárdus kultuvrras jotkkolašvuohtan ( <em type="italic">kontinuum </em>) mas nuppe dáfus leat oktasaš (<span type="quote">«stereotyhpalaš»</span>) kulturdovdomearkkat ja nuppe dáfus fas individuála vásáhusat ja preferánssat sáhttá nannet ipmárdusa ovttaskas pasieantta dilis. Jearaldat ii leat dan dihte mii kultuvra <span type="quote">«lea»</span>, muhto mo kultuvra boahtá oidnosii klinihkalaš deaivvademiin gaskal pasieanttaid ja terapevttaid. </p>
<p>Diehtu dan birra mii lea erenoamáš čuvgeha maiddái dan mii lea oppalaš; sámi kultuvrra ja giela mearkkašumi iskkadeapmi sáhttá maiddái addit midjiide oppalaš dieđu das mo ipmárdus pasieanttaid ektui sáhttá čuožžilit ja ovdánit iskkadettiin duogáža, konteavstta ja maid dearvvašvuođahástalus mearkkaša guhtiige. Go guovdilastá sámegiela ja kultuvrra, de čuvgeha maiddái terapevtta ja dearvvašvuođabálvalusa kultuvrraid.</p>
</body></document>
