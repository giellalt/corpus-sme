<document xml:lang="sme" id="no_id"><header><title>Utilization of community healthcare services and family caregivers’ needs for support</title><genre code="science"/><author><person firstname="Jill-Marit" lastname="Moholt" sex="f" born="" nationality="NO"/></author><year>2019</year><wordcount>1263</wordcount><conversion_status type="standard"/><availability><license type="standard"/></availability><origFileName>https://munin.uit.no/bitstream/handle/10037/16707/thesis.pdf</origFileName><parallel_text xml:lang="nob" location="jill_marit_moholt_nob.pdf"/><metadata><uncomplete/></metadata><version>XSLtemplate $Revision: 180635 $; file-specific xsl  Revision; common.xsl  $Revision$; </version></header><body><p><em type="bold">Sami abstract – čoahkkáigeassu </em></p>
<p><em type="bold">Duogáš </em>: Dearvvašvuođapolitihkalaš láidestusaid vuođul eanaš olbmot, geain lea demeansadávda, orrot ruovttus. Olbmuin, geain lea demeansa, sáhttet leat mearkkašahtti fuolahusdárbbut, ja eahpeformála fuolaheapmi maid oapmahaččat dahket lea stuorámus oassi veahkis mii addo. Ollu suohkana/gieldda dearvvašvuođa- ja fuolahusbálvalusat leat olámuttus olbmuide geain lea demeansa ja geat orrot ruovttus, muhto dutkan čájeha ahte dát bálvalusat geavahuvvojit oalle unnán. Diehtu beliid birra mat váikkuhit dasa ahte suohkana/gieldda dearvvašvuođa- ja fuolahusbálvalusat geavahuvvojit dahje eai geavahuvvo, lea dehálaš go galgá sihkkaruššat ahte olbmot geain lea demeansa ja sin oapmahaččat ožžot doarvái doarjaga, ja go galgá eastadit sávakeahtes variašuvnna bálvalusaid geavaheamis. Dasa lassin lea dárbu valideret kártenreaiddu maid sáhttá geavahit go galgá fállat dearvvašvuođa- ja fuolahusbálvalusaid mat maiddái vástidit oapmahaččaid dárbbuide. </p>
<p><em type="bold">Ulbmil: </em>Dán iskkadeami ulbmil lei iskat mo oapmahaččat raporterejit ahte sii geavahit dahje eai geavat suohkana dearvvašvuođa- ja fuolahusbálvalusaid bearrašiin gos lea vuoras olmmoš geas lea demeansadávda ja gii orru iežas ruovttus, ja heivehit ja valideret Carers of Older </p>
<p>People in Europe (COPE) Indeks dárogielat veršuvnna, mii lea kártenreaidu mii galgá fuomášit oapmahaččaid geat dárbbašit veahki ja doarjaga. Guovddáš oassi iskkadeamis lei čuvgehit suohkana/gieldda dearvvašvuođa- ja fuolahusbálvalusaid geavaheami go buohtastahttá oapmahaččaid estimerejuvvon dárbbuiguin.</p>
<p><em type="bold">Metoda: </em>Iskkadeapmi hábmejuvvui rastáčuohpahatguorahallamin, ja jearahallanskovvi sáddejuvvui áigodagas cuoŋománus gitta skábmamánnui 2016 sidjiide geat leat oapmahaččat vuoras olbmuide geain lea demeansadávda ja geat orrot iežaset ruovttus Davvi-Norggas. </p>
<p>Oktiibuot 788 oapmahačča devde inklušuvdnagáibádusaid. Loahpalaš válljenmunis ledje 430 oapmahačča, mii dagai ahte vástidanoassi lei 54.6%. Mii iskkaimet COPE Indeks dárogielat veršuvnna doabavaliditehta eksplorerejeaddji ja konfirmerejeaddji fáktoranalysain. Dasa lassin iskkaimet reaiddu kriteriavaliditehta ja reliabilitehta (Artihkal I). Prediktorat suohkana/gieldda dearvvašvuođa- ja fuolahusbálvalusaid geavaheapmái iskojuvvojedje bivariáhta korrelašuvdnaanalysaiguin, multippel regrešuvdnaanalysaiguin ja Poisson regrešuvdnaanalysaiguin (Artihkal II). Dat ahte bálvalusat eai geavahuvvon iskojuvvui sihke kvantitatiiva ja kvalitatiiva analysaiguin. Álggos iskkaimet prediktoraid oapmahaččaid diđolašvuhtii ii-geavahuvvon bálvalusaide bivariáhta korrelašuvdnaanalysaiguin ja multinomiála regrešuvdnaanalysain. Dasto iskkaimet sivaid manne bálvalusat eai geavahuvvon ja dan dagaimet rabas gažaldagaid temáhtalaš teakstaanalysain.</p>
<p><em type="bold">Bohtosat: </em>Cope Indeks dárogielat veršuvnna psykometralaš iešvuođat ledje buorit. </p>
<p>Doabavaliditehta, mii evaluerejuvvui fáktoranalysain, nannii golbma-fáktor modealla mii maiddái ovdal lea raporterejuvvon: 1) negatiiva čuovvumuš fuolahusa addimis, 2) positiiva árvu fuolahusa addimis ja 3) doarjaga kvalitehta. Dasa lassin nannii nuppivuoru fáktoranalysa ahte dán golbma vuođđofáktora validalaččat sáhttá bidjat oktii totála <span type="quote">«fuolahusa addima váikkuhus»</span> boađusin (Artihkal I). Bohtosat čájehedje ahte eanetlohku olbmuin geain lea demeansa, geavahedje ruovttuvuođđuduvvon bálvalusaid, ja helpenbálvalusat geavahuvvojedje dušše muhtun muddui. Muhtun variašuvnnat bálvalusaid geavaheamis ledje sávakeahttá, ovdamearkka dihte ahte oapmahaččat geain lea alla oahppu raporterejedje ahte geavahedje eanet bálvalusaid go oapmahaččat geain lea vuollegis oahppodássi, ja ahte olbmot geain lea demeansa ja orro boaittobeale guovlluin geavahedje unnit bálvalusaid go sii geat orro urbána guovlluin. Dasa lassin eanaš fáktorat mat speadjalaste oapmahaččaid dárbbu bálvalusaide (earret eará COPE Indeks) eai lean assosierejuvvon bálvalusgeavahemiin (Artihkal II). Oapmahaččaid diehtu suohkana/gieldda dearvvašvuođa- ja fuolahusbálvalusain maid eai geavahan, lei relaterejuvvon fáktoriidda nugo oahppodássái, diehtodássái ja negatiiva váikkuhussii fuolahusa addimis. Sivaid, manne bálvalusat eai geavahuvvon, sáhtii čilget demeansaolbmo iešvuođaiguin (ovdamearkka dihte vuosteháhku geavahit bálvalusaid), oapmahaččaid iešvuođaiguin (ovdamearkka dihte ahte ii lean dárbu bálvalusaide) ja/dahje dearvvašvuođa- ja fuolahusbálvalusaid iešvuođaiguin (ovdamearkka dihte ahte bálvalusat eai lean heivehuvvon bearraša dárbbuide). Bohtosat čájehit ahte oapmahaččaid dárbbut veahkkái ja doarjagii sáhttet leat stuorrát vaikko bálvalusat eai geavahuvvo.</p>
<p><em type="bold">Konklušuvdna </em>: Iskkadeapmi addá dieđuid dan birra mo vuoras olbmot, geain lea demeansadávda ja geat orrot iežaset ruovttus, ja sin oapmahaččat geavahit suohkana/gieldda dearvvašvuođa- ja fuolahusbálvalusaid. Politihkkárat, jođiheaddjit ja dearvvašvuođabargit berrejit atnit fuola das mo erenoamáš joavkkut olbmuin geain lea demeansa ja sin oapmahaččat geavahit bálvalusaid, nugo dievddut, náittosguoimmit, nieiddat, sápmelaččat, sii geat orrot boaittobeale guovlluin ja sii geain lea vuollegis oahppodássi. Suohkanat/gielddat berrejit evalueret daid dieđuid mat leat olámuttus dearvvašvuođa- ja fuolahusbálvalusaid birra ja loktet ovdan ovdamuniid mat leat bálvalusaid geavaheamis. Dasa lassin berrejit bálvalusat heivehuvvot olbmuide geain lea demeansa ja sin oapmahaččaide individuála dásis systemáhtalaččat ja jeavddalaččat kártedettiin sin dárbbuid. Mun ávžžuhan dan dihte ahte oapmahaččat dohkkehuvvojit bealálažžan fuolahusbarggus iežaset dárbbuiguin, ja COPE </p>
<p>Indeks sáhttá geavahuvvot kártet oapmahaččaid geain lea dárbu veahkkái ja doarjagii.</p>
<p><em type="bold">Jearaldat searvat dutkanprošektii: <span type="quote">“Oapmahašiskkadeapmi – jearahallanskovveiskkadeapmi sidjiide geat veahkehit olbmuid geat leat boarrásit go 65 jagi, geat orrot ruovttus ja geain lea muittohisvuohta/demeansadávda”</span> </em></p>
<p><em type="bold">Dutkosa duogáš ja ulbmil </em>Eanas olbmot geain lea muittohisvuohta ja demeansadávda, orrot ruovttus ja dárbbašit veahki ja doarjaga vai birgejit árgabeaivválaččat, ja oapmahaččat leat dávjá guovddáš veahkit. Leat ásahuvvon olu suohkana/gieldda dearvvašvuođa- ja fuolahusbálvalusat sin váste geain lea demeansa ja sin oapmahaččaide, muhto mii eat dieđe doarvái sin birra geat atnet dáid bálvalusaid, leatgo oapmahaččat duhtavaččat, gokčojuvvojitgo sin dárbbut veahki ja doarjaga dáfus, ja masa oapmahaččat háliidit eanet veahki. Mis váilu maid diehtu oapmahaččaid veahki birra, movt sii hálddašit veahkkerolla ja movt sii vásihit iežaset eallindilálašvuođa. Dáid áššiid birra háliidit háhkat dieđuid jearahallanskovveiskkadeami bokte. </p>
<p>Dikšo- ja fuolahusbálvalusa jođiheaddjit leat dohkkehan ahte dutkkus čađahuvvo du gielddas/suohkanis, ja okta dutkanmielbargi geas lea oppalaš govva daid olbmuid badjel geain lea demeansadávda ja orrot ruovttus ja sin oapmahaččaid badjel, lea árvvoštallan ahte don heivet oassálastin.</p>
<p>Dutkkus gullá stuorát dutkanprošektii man Norgga dutkanráđđi ruhtada ja mii lea čadnon Romssa universitehta – Norgga árktalaš universitehta Fuolahusdutkama guovddážii – davvi. Prošeavtta jođiheaddji lea professor Torunn Hamran. Professoris Nils Henriksenis, vuosttašamanueanssas Mari Wolff Skaalvikas ja stipendiáhtas Jill-Marit Moholtas lea ovddasvástádus jearahallanskovveiskkadeapmái. Dutkosa bohtosat almmuhuvvojit nákkosgirjjis, dieđalaš artihkkaliin, báikkálaš aviissain ja dieđalaš áigečállagiin. Bohtosat addet dehálaš dieđuid maid sáhttá atnit ávkin go oahpaha oapmahaččaid dilálašvuođa birra.</p>
<p><em type="bold">Maid dutkkus mearkkaša dutnje? </em>Oassálastin dutkosii mearkkaša ahte don guhte leat oapmahaš deavddát jearahallanskovi mii lea mielddusin. Ádjána sullii 25 minuhta. Jus háliidat searvat iskkadeapmái, de máhcahat guovtti vahkku siste gárvves devdojuvvon skovi vástáduskonvoluhtain mii lea mielddusin, porto lea jo máksojuvvon. Dan máhcahančujuhus lea njuolga iskkadeami ovddasvástideaddjái Romssa universitehtas. Go mii oažžut gárvves devdojuvvon jearahallanskovi, de mii sáddet dutnje 2 Flax-vuorbbi giitun veahki ovddas. Jus dárbbašat veahki jearahallanskovi deavdimii, de bivdit du jearrat bearašlahtu dahje lagasolbmo alccet veahkkin. Sáhtát maid riŋget stipendiáhttii Jill-Marit Moholtii telefovdnanummarii 77660701/90513510 jearrat veahki, ja son riŋge dutnje ruovttoluotta veahkkin deavdit skovi. Sáhttá leat sávahahtti jearahallat muhtin jearahallanskovveiskkadeami oassálastiid. Jus sáhtášit searvat čuovvolaniskkadeapmái, de čále nama, čujuhusa ja telefovdnanummara vuolemussii jearahallanskovis. Jus vástidat ahte searvvat dása, de váldá muhtin dutki prošeaktajoavkkus duinna oktavuođa. Don it leat goitge geatnegahtton searvat jus rievdadat oaivila. Du vástádusaid besset dušše prošeaktajoavkku dutkit oaidnit. Vai beassat iskat jearahallanskovi buoremus lági mielde, de sávvat ahte muhtin oasseváldit devdet seamma skovi nuppes sullii golbma vahkku maŋŋel. Jus vástidat <span type="quote">“searvvan”</span>, de dat livččii stuora ávkin midjiide. </p>
<p><em type="bold">Mii dáhpáhuvvá dieđuiguin du birra? </em>Dieđut mat registrerejuvvojit du birra adnojuvvojit dušše dutkosa ulbmila mielde. Eará dieđut go mat jearahallanskovis bohtet ovdan du ja oapmahaččat birra, eai vižžojuvvo. Buot dieđut meannuduvvojit anonymalaččat ja luohttevaččat, iige leat vejolaš identifiseret du dahje oapmahaččat dutkanartihkkaliin dahje eará almmuhemiin. Jearahallanskovvi čadno koda bokte nammalistui man vurkkoda muhtun buohccidivššár geas lea jođihanovddasvástádus du gielddas/suohkanis. Lea dušše dát persovdna gii beassá listtu oaidnit vai sus lea oppalaš govva das geat leat ožžon ja vástidan jearahallanskovi. Nammalistu makulerejuvvo 2016 loahpas. Gárvves devdojuvvon jearahallanskovit vurkkoduvvojit Romssa universitehta dutkanmateriála vurkkodeami njuolggadusaid mielde. Dat mearkkaša ahte lássejuvvojit dohkálaččat ja dušše persovnnat geat gullet dutkanjovkui besset oaidnit materiála. Plána mielde loahpahuvvo prošeakta jagi 2021. Buot dieđut anonymiserejuvvojit. <em type="bold">Eaktodáhtolaš oassálastin </em>Iskkadeami oassálastin lea eaktodáhtolaš. Sáhtát geassádit iskkadeamis vaikko goas, ákkastallama haga. Dat ii váikkut du iige du oapmahačča gulahallamii gieldda/suohkana dikšo- ja fuolahusbálvalusain iige dan veahkkái maid oažžubeahtti gieldda/suohkana dikšo- ja fuolahusbálvalusas. Jus geassádat iskkadeamis, de sáhtát gáibidit, ovdal go leat geargan analysereme dieđuid, ahte čohkkejuvvon dieđut du birra sihkkojuvvojit. </p>
<p>Jus háliidat searvat iskkadeapmái, de máhcahat jearahallanskovi nu movt ovdalaččas lea čilgejuvvon guovtti vahkku siste.</p>
<p>Jus máhcahat jearahallanskovi, muhto maŋŋel háliidat geassádit, de válddát oktavuođa iežat gieldda/suohkana ruovttubálvalusa jođiheddjiin.</p>
<p>Jus háliidat eambbo dieđuid dahje jus dus leat gažaldagat dahje háliidat veahki jearahallanskovi deavdimii, de leat buresboahtin váldit oktavuođa stipendiáhtain Jill-Marit Moholtain telefovnna bokte 77660701/90513510 diibmu 0900 rájes 1500 rádjai mánnodagas bearjadahkii.</p>
<p>Dearvvuođaiguin</p>
</body></document>
