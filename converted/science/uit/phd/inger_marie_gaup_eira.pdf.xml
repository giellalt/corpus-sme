<document xml:lang="sme" id="no_id"><header><title>Muohttaga jávohis giella. Sámi árbevirolaš máhttu muohttaga birra dálkkádatrievdanáiggis</title><genre code="science"/><author><person firstname="Inger Marie Gaup" lastname="Eira" sex="f" born="1962" nationality="NO"/></author><year>2012</year><wordcount>16373</wordcount><conversion_status type="standard"/><availability><license type="standard"/></availability><origFileName>inger_marie_gaup_eira.pdf</origFileName><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header>
<body>
<p><em type="bold">ČÁLLOSA STRUKTUVRA </em></p>
<p>Dán čállosis leat guokte oasi, vuosttaš oassi lea láidehus ja nubbi oassi lea artihkkalčoakkáldat. Láidehusoassi lea čállon sámegillii ovddidan dihte sámegiela dieđalašgiela. Dát lea de jorgaluvvon eŋgelasgillii viiddidit lohkkiid beali danne go boazodoalloealáhus lea riikkaidgaskasaš ealáhus sirkumpolára davvin. Das maŋŋil čuvvot artihkkalat, main originálagiela veršuvdna boahtá ovddabeallái jorgaluvvon veršuvnna. Vuosttaš ja nubbi artihkal lea čállon sámegillii ja de jorgaluvvon eŋgelasgillii ja golmmat ja njealját artihkal lea čállon eŋgelasgillii ja jorgaluvvon sámegillii. Dasto lea mielddus 1 sámegillii ja mielddus 2 ja 3 leat čállon sámegillii ja de jorgaluvvon eŋgelasgillii.</p>
<p><em type="bold">GIITOSAT </em></p>
<p>Leat hui ollu olbmot ja ásahusat geaid háliidan giitit danne go leat dorjon doavttergrádabarggu ollášuhttima ja válbmema. Vuosttažettiin ja eanemus giitosat gullet mu bagadalliguoktái, prof. Ole Henrik Maggai ja prof. Svein D. Mathiesenii, geat leaba njeallje jagi movttiidahttán, hobehan, dorjon mu, čilgen munnje nu ahte buorebut ipmirdan movt čoavdit hástalusaid mat ain čuožželit.</p>
<p>Dát dutkan lea leamaš oassin Ealát-prošeavttas, maid Norgga dutkanráđđi (doarjjanummar 176078/S30), -- leat ruhtadan ja maid</p>
<p>Sámi allaskuvla ja Riikkaid gaskasaš boazodoalloguovddáš leaba jođihan. Dáidda ásahusaide ollu giitosat. Maiddái Sámi allaskuvlla ovddeš rektor, Mai Britt Utsi ja direktora, Anders J.H. Eira oažžuba ánssu dainna go Sámi allaskuvla válddii EALÁT-prošeavtta iežas háldui.</p>
<p>Boazosápmelaččat viđa dálvesiiddas Oarje-Finnmárkkus leat leamaš mielde prošeavttas ja addán munnje earenoamáš dieđuid sin beaivválaš boazobarggus. Ollu giitu sidjiide. Dáidda lassin lean giitevaš go lean beassan ovttasbargat ja oahppat Ealát-prošeavtta bargiiguin. Earenoamážit háliidan giitit dr. Nancy G. Maynard (NASA), gii álggu rájes lea beroštan mu barggus ja ollu veahkehan mu. Dasto háliidan giitit Ealát prošeavtta nevvodeddjiid, nugo Dr. Robert W. Corell gii lea veahkehan mu ipmirdit árktalaš guovllu dálkkádatrievdamiid birra, Christian Jaedicke, gii lea muohtametamorfose oahpahan munnje, dr. Dagrunn Vikhamar-Schuler ja dr. Inger Hanssen-Bauer geat leaba čilgen ja oahpahan dálke- ja dálkkádatrievdama dieđalahkoneami. Giitu Dr. Peter Wasilewski ja Allen Lunsford:ii NASA Goodard Flight space Centre, geat fuomášuhtiiga mu termokrona teknologiija,</p>
<p>Giitu maiddái Ealát-prošeavtta 12 Ceavvi-dutkanveahkkái, boazodoallonuoraide, geat leat prošeavtta ovddas jearahallan vuorrasiid olbmuid; Ravdna Biret Marja Eira, Johan Aslak Siri, Elle Bals, Anne Marja Magga, Risten R. Eira , Ellen Anna Sara, Nils Jonas Ketola, Aslat Ante Sara, Aslat Mahtte Turi, Ellen Inga Turi, Marit Anne Bongo ja Jørgen Eira Solbakk.</p>
<p>De háliidan giitit earenoamážit iežan bargoskihpáriid máŋgga jagi ovttastallama ja fágalaš digaštallamiid ovddas OL-viesus, Mathis Bongo, Mikkel Nils Sara, Inger Anne Siri Triumf, Kristine Nystad, Jan Henry Keskitalo, Johan Mathis Turi ja Nils Isak Eira. Giitán maid Anders Oskala ja Philip Burgess geat leaba ollu veahkehan mu dutkama čađahettiin.</p>
<p>Mun lean hui giitevaš eadnái, vieljaide, manjiide ja Elle-mannjái veahki, doarjuma ja movttiidahttimiid ovddas. Ja de hui ollu giitu Elnai loahppabarggu veahkeheami ja movttiidahttimiin ovddas …<span type="quote">”Yess, dán don gal nagodat”</span>…, mii lea veahkehan mu geargat!</p>
<p>Loahpas háldiidan váimmolaččat giitit isidan, Joavnna, gii čađa gaskka lea dorjon mu go lea ipmirdan ahte in leat nu olu sáhttán oassálastit ruovttu ja siidda doaimmain. Doavttergrádabargu lea váldán ollu áiggi, danne ferten giitit mánáidan John Einar jr, Jørn Inge ja Mia Carina ja Thomas, gierdevašvuođa dihte.</p>
<p>Miggal-Niillas Issát-Niillas Inger Márjá Guovdageaidnu, Ođđajagimánnu 2012</p>
<p><em type="bold">LÁIDEHUS, </em></p>
<p><em type="bold">DOAVTTERGRÁDA ČÁLLOSA VUOSTTAŠ OASSI </em></p>
<p><em type="bold">SISDOALLU </em></p>
<p><em type="bold">GOVVOSAT JA TABEALLAT .................................................................................................................. 13 </em></p>
<p><em type="bold">1. ÁLGGAHUS ..................................................................................................................................... 17 </em>1.1 DUTKAMA ULBMIL ................................................................................................................................ 191.2 BOAZODOALLU JA DAN VUOĐĐOEAVTTUT .................................................................................................. 201.3 EAMIÁLBMOTMÁHTTU JA DIEĐALAŠ MÁHTTU ............................................................................................. 22 <em type="italic">1.3.1 Eamiálbmotmáhtu definišuvdna, hápmi ja iešvuohta ............................................................. 22 </em><em type="italic">1.3.2 Árbevirolaš máhttu ja dieđalaš máhttu ................................................................................... 24 </em>1.4. OVDDEŠ JA BOAHTTE ÁIGGI DÁLKKÁDAGAT GUOVDAGEAINNU BOAZODOALLOGUOVLLUS. .................................. 25 <em type="italic">1.4.1 Ovdalaš áiggi dálkkádagat Guovdageainnu boazodoalloguovllus. ........................................ 25 </em><em type="italic">1.4.2 Einnostuvvon boahtteáiggi dálkkádagat Guovdageidnui. ....................................................... 28 </em><em type="bold">2. TEOREHTALAŠ LAHKONANVUOGIT ................................................................................................. 29 </em>2.1 LINGVISTTALAŠ TEOREHTALAŠ LAHKONANVUOGIT ....................................................................................... 29 <em type="italic">2.1.1 Sámegiela terminologiija vuođđu ............................................................................................ 30 </em><em type="italic">2.1.2 Giela ja terminologiija doaibma .............................................................................................. 31 </em><em type="italic">2.1.3 Doahpagat ............................................................................................................................... 35 </em><em type="italic">2.1.4 Doabaanaliisa ja kategoriseren ............................................................................................... 36 </em>2.2 DIEĐALAŠ LAHKONEAPMI MUOHTTAGA JA BOAZODOALU EKTUI ...................................................................... 39 <em type="italic">2.2.1 Muohta ja dan dovdomearkkat ja dan meakkašupmi dálveekologiijii .................................... 39 </em><em type="italic">2.2.2 Muohttaga nuppástuvvan ....................................................................................................... 40 </em><em type="italic">2.2.3 Muohttaga klassifiseren .......................................................................................................... 43 </em><em type="bold">3. METODOLOGIIJA ............................................................................................................................ 44 </em>3.1 DUTKANGUOVLU .................................................................................................................................. 453.2 DÁTAID ČILGEHUS ................................................................................................................................. 453.3 INFORMÁNTTAT ................................................................................................................................... 473.5 MUOHTAFYSIHKKA JA TEMPERATUVRRAMIHTIDEAMIT.................................................................................. 49 <em type="bold">4. DAVVISÁMEGIELA MUOHTADOAHPAGAT, DAID SISDOALLU JA GEAVAHEAPMI ............................. 50 </em>4.1 ARTIHKKALIID ČOAHKKÁIGEASSU .............................................................................................................. 504.2 MUOHTADOAHPAGIID DOVDOMEARKKAT .................................................................................................. 544.3 SÁMEGIELA MUOHTADOAHPAGIID KATEGORISEREN JA KLASSIFISEREN .............................................................. 564.4 GUOHTUN JA BOAZODOALU VUOĐĐOMUOHTADOAHPAGAT .......................................................................... 59 <em type="italic">4.4.1 Guohtun ................................................................................................................................... 60 </em><em type="italic">4.4.2 Oppas ja čiegar ........................................................................................................................ 64 </em><em type="italic">4.4.3 Fieski ........................................................................................................................................ 67 </em><em type="italic">4.4.4 Ritni .......................................................................................................................................... 68 </em><em type="italic">4.4.5 Goavvi ...................................................................................................................................... 69 </em>4.5 ÁRBEVIROLAŠ MÁHTTU MUOHTTAGA, HEIVEHEAMI JA RESILIEANSAJURDDAŠEAMI BIRRA ..................................... 73 <em type="bold">5. LOAHPPAJURDAGAT ....................................................................................................................... 80 </em></p>
<p><em type="bold">Govvosat ja tabeallat </em></p>
<p><em type="italic">cuoŋománu, miessemánu) (b) áibmotemperatuvrrat mihtiduvvon Guovdageainnus 1889 rájes (Vikhamar-Schuler et al., 2010). .................................................................................................. 26 </em></p>
<p><em type="italic">cuoŋománu, miessemánu) arvi/muohta mihtiduvvon Guovdageainnus 1889 rájes (Vikhamar-Schuler et al., 2010). .................................................................................................................... 27 </em></p>
<p><em type="italic">Govus 3: Molsašuvvamat ja rievdamat das man galle beaivvi lei muohta eatnama nalde </em></p>
<p><em type="italic">Guovdageainnus 1955 rájes. A) goas bođii vuosttaš muohta ja B) goas lei maŋemus beaivvi muohta (Vikhamar-Schuler et al., 2010). .................................................................................... 27 </em></p>
<p><em type="italic">variašuvdna das man ollu muohta lei Guovdageainnus 1995 rájes (Vikhamar-Schuler et al., 2010). .......................................................................................................................................... 28 </em></p>
<p><em type="italic">(Kárášjogas) dálveorohagain ja mearariikkas (Ráissas) Finnmárkku geasseorohagain, (olles linját) ja seammá gaskamearálaš temperatuvrrat rehkenaston 50 vulosskalerejuvvin dálkkádatmodeallain jagi 2085 (stábat linjá) (Magga et al., 2011a). ......................................... 29 </em></p>
<p><em type="italic">Govus 6: Oarje-Finnmárkku boazodoalloguovlu, dálveorohagat, juhkkon golbman johtolahkan. ........... 45 </em></p>
<p><em type="italic">Govus 7: Temperatuvrra mihtidanrusttegat.............................................................................................. 49 </em></p>
<p><em type="italic">muohta- ja jiekŋadoahpagiid oktavuođain/gaskavuođain ja daid ovttálagánvuođain/erohusain dan ektui masa dát gullet. Fiskes rieggá siste leat muohtatearpmat, čuvges alit riekkis čájeha jagi áiggi áššiid, čuvges ruoná čájeha stratigráfalaš gaskavuođaid ja čuvges ruoksát čájeha guođoheami/guohtuma áššiid. Teaksta mii ii leat rieggáid siste, čilge fysihkalaš diliid ja muohtametamorfosa. Njuolat čujuhit proseassaide ja rievddadeaddji syklusiidda. Doabavuogádat lea ráhkaduvvon prográmmain Cmap Tools (Novak &amp; Cañas, 2008). .............. 57 </em></p>
<p><em type="italic">Govus 9: Oppas-variánttat dásiid mielde, buoremus dásis heajumus dássái. ........................................... 65 </em></p>
<p><em type="italic">Govus 10: Čiegar-doaba juhkkon čieža vuolledoaban ............................................................................... 67 </em></p>
<p><em type="italic">Govus 11: Fieski-doaba vuolledoahpagiiguin ............................................................................................ 68 </em></p>
<p><em type="italic">maximuma temperatuvra. .......................................................................................................... 69 </em></p>
<p><em type="italic">Govus 13: Goavvi-doaba vuolle-doahpagiiguin. ........................................................................................ 70 </em></p>
<p><em type="italic">mihtiduvvon 1917-1918 sáhttet navdit ja čilget Guovdageainnu dálkediliid (Hansen-Bauer, 2010). .......................................................................................................................................... 72 </em></p>
<p><em type="italic">stoalpu čájeha goavvejagiid ja ruoná fas goavvegiđaid. (Almmolaš dátat Boazdoallohálddahusas, Norggas). ............................................................................................. 76 </em></p>
<p><em type="italic">historjjálaš goavvejagiid 1917, 1967 ja 1996 Guovdageainnu boazodoalloguovllus ja mat heivejit oktii negatiiva čakča NAO-fásaiguin (Ráhkaduvvon Jianping, 2003 mielde). ................. 77 </em></p>
<p><em type="italic">Tabealla 1: Dutkanmetodaid geavaheami oppalašgeahčestat ................................................................. 45 </em></p>
<p><em type="italic">Tabealla 2: Gávcci muohtadoahpaga analiisa dovdomearkkaid mielde ................................................... 54 </em></p>
<p><em type="italic">1994; Svonni, 1981; Ruong, 1964 vuođul. ................................................................................... 58 </em></p>
<p><em type="italic">Tabealla 4: Ovdamearka movt muohtasátnelistu lea huksejuvvon. ......................................................... 59 </em></p>
<p><em type="italic">Tabealla 5: Muohtašlájat mat sáhttet dagahit heajos dahje buori guohtuma. ........................................ 61 </em></p>
<p><em type="italic">Tabealla 6: Guohtumadiliid vuollevariánttat ............................................................................................ 62 </em></p>
<p><em type="italic">ja 68/69 merkejuvvon ruoksadiin leat goavvejagit, ja 1958-1961 ja 1997 merkejuvvon ruonáin leat goavvegiđat. ........................................................................................................................ 71 </em></p>
<p><em type="italic">Tabealla 8: Heivehanstrategijat goavvái ................................................................................................... 78 </em></p>
<p><em type="bold">OKTIIGEASSU </em></p>
<p>Dát doavttergrádabargu lea gielladutkan fágaidrasttideaddji perspektiivvas, man ulbmil lei guorahallat sámegiela muohtadoahpagiid sisdoalu ja geavahusa dálveguohtundiliid birra sámi boazodoalus, Guovdageainnus, Norggas. Doabaanaliisavuođđun lean geavahan informántadieđuid, gielalaš ja muohtafysihkalaš beliid ja boazodoallomáhtu ja nu ovttastahttán árbevirolaš eamiálbmotmáhtu fysihkkamihtidemiiguin. Dáidda lassin lean ráhkadan siida-vuđot gozihanvuogádaga, man vuođđun lea boazodoalu fágagiella, mas viđa siidda boazovázzit geavahedje guođohanbeaivegirjji gozihit beaivválaččat muohtadiliid, biekka, arvvi/muohttaga, ealu láhttema relaterejuvvon duovdagiidda. 318 muohtaguoskevaš doahpaga, mat guovllus geavahuvvojit, sisdollet eavttuid mat sihke duddjojit bohcco ceavzimii ja ahtanuššamii, ja maiddái olbmo bargovejolašvuođaide. Doahpagiid dovdomearkačoahkit gullet sihke boazodollui ja muohtafysihkkii ja daid máŋggadimenšunála sisdoallu čájeha muhtomiin čielga muohtafysihkkadovdomearkkaid nugo riikkaidgaskasaš muohtaklassifikašuvnnain leat ja earát fas gullet guođohanstrategiijaide. Kompleaksa kategoriija muohtadoahpagat sisttisdoallet oktanaga ollu fáktoraid nu go dieđuid muohttaga, muohtadiliid, muohtafysihka, dálkki, temperatuvrra, báikki, áiggi ja bohcco/olbmo váikkuhusaid birra. Muohtadoahpagat leat dehálaččat beaivválaš boazobarggus, mat leat dehálaš oasit boazodoalu árbevirolaš máhtus. Boazovázzit observerejit ja hálddašit muohttaga guovtti perspektiivvas, muohtafysihka mielde ja ealu ekologiija mielde dálveguohtoneatnamiin, mii mearkkaša ahte sis lea ollislaš muohtamáhttu ja –oaidnu. Goziheami bohtosat čájehit ahte dálveguohtuneatnamiid geavaheapmi lea strategalaš ja systemáhtalaš báikki ja áiggi dáfus ja ahte leat stuora erohusat Oarje-Finnmárkku siiddaid muohtadilliin jagiid ja báikkiid ektui, mii váttisin dahká buohtastahttit nuppi siidda dili nuppiin ja generaliseret dilliid. Doabageavaheapmi speadjalastá boazovázziid árbevirolaš máhtu hálddašit kompleaksa vuogádagaid ja barget ealuin dálvemáilmmis. Dát sáhttá váikkuhan boazodoalu seailumii doloža rájes dássážii. Muohtadoabaanaliissat čájehit ahte lea dehálaš geavahit boazodoalu fágagiela ja -fágaterminologiija boazodoalu hálddašeamis ja hálddahusas.</p>
<p>Riikka heivehanstrategiijaid oktavuođas ferte boazodoalu árbevirolaš máhtu váldot vuhtii, ja dálkkádatrievdamiid dustema heivehanstrategiijaide fertejit boazodoalu kultur- ja giellavuoigatvuođat váldot mielde. Dát gáibida iešguđetlágan máhtu, ja dan dihte ferte ovttastahttit sihke eamiálbmot boazodoalloárbevirolaš máhtu ja oarjemáilmmi dieđalaš máhtu.</p>
<p>Čoavddasánit: <em type="italic">sámegiella, muohtadoahpagat, guohtun, boazodoalu fágagiella, árbevirolaš máhttu, muohtafysihkka, dálkkádat </em>. <em type="bold">1. ÁLGGAHUS </em><em type="italic"><span type="quote">“Go ealu dárbbuid lea duhtadan, de boazosápmelaččas lea muoset ja buot lea buorre, vaikko makkár stuora bárttit ja barggut ovdal ležžet leamaš. Muhto nuppe dáfus de son vuorrástuvvá ja váivahuvvá go eallu ii beasa guohtut, danne go lea heajos guohtun go eanan lea skárton.”</span> ( </em></p>
<p><em type="italic">Smith 1938:311)1 </em></p>
<p>Dát bargu guorahallá sámegiela muohtadoahpagiid systema ja muohttaga mearkkašumi sámi boazodollui, Guovdageainnus, Norggas.</p>
<p>Doahpagiid analiisavuođđun lean geavahan sihke gielalaš, muohtafysihkalaš ja boazodoalu beliid. Dát lea vuosttažettiin geahččaleapmi oažžut ipmárdusa movt dálkedilit váikkuhit báikkálaš muohtadiliide ja nu fas boazodoalu guohtondiliide.</p>
<p>Bargu lei oassin Riikkaidgaskasaš Polárajagi (IPY) prošeavttas EALÁT–boazodoalu raššivuođa fierpmádatdutkan, mii lea <em type="italic">Arctic Climate Impact </em></p>
<p><em type="italic">Assessment </em>(ACIA) raportta čuovvoleapmi (ACIA, 2004). IPY lea stuora dutkanprográmma, maid Riikkaidgaskasaš dutkanráđđi (International Council for Science) ja Máilmmi meteorologalaš organisašuvdna (World Meteorological </p>
<p>Organization) organiserejedje, ja dát lei njealját polára jahki. Dás leat leamaš sullii 50000 oassálasti 60 riikkas, geat čađahedje 200 prošeavtta, fysihkas, biologiijas ja servodatdutkamiin. Guovdageaidnu lea okta dain moatti IPY dutkanguovlluin gos lei prošeakta 2007-2009 (Orheim &amp; Ulstein, 2011) ja maiddái 1882-1883 (Tromholt, 1885). 1995 rájes lea árktalaš guovlluid dutkamiin leamaš paradigmalonuheapmi go dutkamiin dál leat váldigoahtán mielde holisttalaš ja fágaidrasttideaddji perspektiivva, mas leat maiddái mielde olmmošlaš bealit, eamiálbmotmáhttu ja ipmárdus árktalaš guovlluid sadji máilmmis (Bowden <em type="italic">et al </em>., 2005). 1Jorgalus dás: <span type="quote">“Når hjorden har sitt behov tilfredsstilt, er fjellappenes sinn rolig og alt er bra, hvor store strabaser og anstrengelser han enn har hatt. På den annen side gripes han av håpløs uro og fortvilelse, når hjorden, som stundom hends, ikke finner beite fordi isskorpe har lagt seg på laven”</span> (Smith 1938:311) </p>
<p>Nu lea ge IPY EALÁT-prošeakta kultuvrraid- ja fágaidrasttideaddji raššivuođadutkan, mas leat komponeanttat iešguđet surggiin, nugo giella-, servodat- ja luonddudiehtagat ovttastahttojuvvon boazodoallomáhtuin. Prošeakta lea suokkardallan movt boahtteáiggi hástalusat váikkuhit boazodollui ja daid báikegottiide, movt dát buoremusat sáhtáše dáidda hástalusaide heivehallat ja movt ovddidit sihkkarastin dihte boazodoalu ceavzima boahttevaš buolvvaide (Magga <em type="italic">et al. </em>, 2011a; Mathiesen &amp; Magga, 2011). Prošeavttas leat ásahan ođđa metodalaš lahkonanvuogi dohkkehemiin ahte boazodoalu návccaid vuođđu heivehit rievdamiidda lea árbevirolaš máhttu, masa gullet giella, guođohanvuogit ja ovttaskas boazovázzi barggut (McCarthy <em type="italic">et al. </em>, 2005; Tyler <em type="italic">et al. </em>, 2007). </p>
<p>Boahttevaš 30-50 jagiin einnostuvvojit dálkkádatrievdama váikkuhusat máilmmis eanemusat čuohcat árktalaš guovlluide ja nu váikkuhit boazodoalu guohtunguovlluide.</p>
<p>Dán barggus geavahan doahpaga <em type="italic">dálkkádatrievdan </em>dilliid birra, masa gullet globála liegganeapmi, temperatuvrarievdan, muohta- ja arvedálkkiidrievdan, areálageavaheami rievdamat, 10-jagi skáladálkkádat ja dálkevariábilitehta ja luonddu ja servodatlaš vuogádagaid váikkuhusa. Einnostuvvo ahte dálkkádatrievdamiid váikkuhusat </p>
<p>Norggas čuhcet eanemusat Sis-Finnmárkui, mii lea sámi boazodoalu deháleamos dálveguohtuneatnamiid guovlu (Mc Carthy <em type="italic">et al., </em>2005; Tyler <em type="italic">et al., </em>2007; Oskal <em type="italic">el al., </em>2009). Dálkkádatrievdamat dagahit iešguđetlágan raššivuođaid árktalaš guovlluid eamiálbmogiidda ja báikegottiide (Henriksen, 2007). Dálkkádat ja sosioekonomalaš rievdamat dovdojit dál miehtá árktalaš guovlluin ja earenoamážit boazodoalu kultuvrras ja boazodoalu árbevirolaš guovlluin (Magga <em type="italic">et al </em>., 2011a,b,c). Árktalaš guovlluid eamiálbmogat leat buolaš- ja ekstrema fysihkalaš diliid mielde heivehan iežaset eallima, kultuvrra ja árbevirolaš máhtu ja dakkár dilit leat sin eallima eaktun. Inuihta sirkumpolára konferánssa dála jođiheaddji Sheila Watt-Cloutier dajai ahte árktalaš guovlluid eamiálbmogiid kultuvra dárbbaša buollaša. Sin kultuvrra ii sáhte váldit eret sin fysihkalaš birrasis (Baer, 2010). </p>
<p>Muohta lea álo leamaš dehálaš sámiid birgejupmái ja ealáhusaide (Ruong, 1964; Svonni, 1981; Eira, 1984; 1994, Jernsletten, 1994; Magga, 2006), nugo biepmu riibamii, vuohttimii, vánddardeapmái (Ruong, 1982: 76-77;</p>
<p>Krupnik <em type="italic">et al. </em>, 2010:41) ja dieđusge dasa movt boazu beassá guohtut (Saijets &amp; </p>
<p>Helander-Renvall, 2009). Go davviguovlluide einnostit jođánis, sihke biraslaš ja servodatlaš rievdamiid (Magga <em type="italic">et al., </em>2011a), de lea dehálaš ráhkkanit dáidda rievdamiidda unnidan dihte riskaváikkuhusaid boazodoalloservodagaide. </p>
<p>Olbmot geavahit iešguđege bargguin ja fágasurggiin earenoamáš sániid ja dajaldagaid mat eai leat árgabeaivválaš gielas oassin. Johns (2010: :411-13), gii lea gielalaččat čilgen inuihta gielaid muohta- ja jiekŋatearpmaid, oaivvilda ahte máhttu mii lea sániid duogábealde, mii geavahuvvo refereret ja čilget mearrajieŋa, lea dehálaš sihke eamiálbmogiidda ja earáide.</p>
<p>Boazosápmelaččaid vásáhusat eallit luonddus ja das maid luondu addá lea ovdánahttán giela, ja nu leat gielas ollu sánit mat gullet luonddu dáhpáhusaide (Jernsletten, 1997:234). Boazoálbmogiid ipmárdusa vuođđun leat buolvvaid vásáhusat maid vuođđun lea dološ bivdoservodagaid vásáhusat, mat leat čohkkejuvvon ja vurkejuvvon sin fágagielaide ja boazobargguide sihke ovttaskas olbmo ja siidda dásis. (Joks <em type="italic">et al., </em>2006; Turi, 2009). <em type="bold">1.1 Dutkama ulbmil </em></p>
<p>Dutkama váldoulbmil lea iskat movt guovddáš sámegiela muohtadoahpagat adnojuvvojit beaivválaš boazodoalus dálkkádaga ja guođohandoaimmaid mielde dálvet Guovdageainnus. Dása lassin lea ulbmil ipmirdit doahpagiid mat adnojuvvojit gaskaoapmin árvvoštallat guohtundilálašvuođaid dálvemáilmmis. Dutkamis geavahan gielalaš ja fágaidrasttideaddji lahkonanvugiid fuomášan dihte ođđa dieđuid ja systematihka sámegiela muohtadoahpagiid geavaheamis. Ja lean loahpas digaštallan sáhtášii go sámegiela muohtadoabavuogádat leat ávkin boahtteáiggi hálddašanstrategiijaide dálkkádatmolsašumiid ja –rievdamiid oktavuođas.</p>
<p>Barggus deattuhuvvo: 1. Identifiseret muohtatearpmaid ja daidda gullii doahpagiid sisdoalu mat geavahuvvojit sámi boazodoalus dálvet ja guorahallat girjjálašvuođa sámegiela muohtaterminologiija birra ja movt doahpagat báikkálaččat ipmirduvvojit ja geavahuvvojit Guovdageainnus. (1. artihkal) 2. Suokkardallat movt guhtege doaba adno beaivválaš boazobarggus áicat ja gozihit muohttaga variabilitehta ja rievdama ja movt geavahuvvojit ságastallamis geavatlaš boazobarggus, oažžut vuođu ráhkadit sámegiela muohtadoabavuogádaga. Ulbmil lei ovdánahttit metoda kártet doahpagiid sisdoalu ja geavahusa. (2. ja 4. artihkal) 3. Iskat movt sáhttá ovttastahttit ja buohtastahttit iešguđetlágan máhtu muohttaga birra. Analyseret sámegiela muohtadoahpagiid gielalaš-, muohtafysihkalaš- ja boazodoallofágalaš beliid mielde. Boazodoalu guovddáš muohtadoahpagiid buohtastahttit riikkagaskasaš klassifikašuvnnaid muohtašlájaiguin. (2. ja 3. artihkal) 4. Loahpalaččat digaštalan máhtu geavaheami relevánssa, mii lea oassin boazovázziid terminologiijas, resilieanssa jurddašeami ja heivehannávccaid perspektiivvas boahtte áiggi hálddašeamis. <em type="bold">1.2 Boazodoallu ja dan vuođđoeavttut </em></p>
<p>Sullii 2,5 miljovnna bohcco (Rangifer tarandus) guhtot ja guođohuvvojit duoddariin ja taigaguovlluin (Turi, 1999; Turi, 2002; Oskal <em type="italic">et al </em>., 2009; Maynard <em type="italic">et al </em>., 2010). Boazodoallu lea árbevirolaš ealáhus Eurasias, ja lea eambbo go 20 iešguđetlágan čearddalaš eamiálbmoga ealáhusvuođđun ja eallinvugiid vuođđun Norggas, Ruoŧas, Suomas, Ruoššas, Mongolias, Kiinás, ja dása gullet sullii 100 000 boazovázzi (Oskal <em type="italic">et al., </em>2009; Magga <em type="italic">et al. </em>, 2011,a). </p>
<p>Lagabui 3000 sápmelačča</p>
<p>Norggas eaiggáduššet bohccuid (Boazodoallohálddahus, 2011). Boazodoalus lea stuora kultuvrralaš ja ekonomalaš mearkkašupmi davvi Eurásia eamiálbmogiidda ja eará álbmogiidda.</p>
<p>Boazodoalu ekologalaš vuođđoeavttut pastorála ealáhusláhkin leat jagi áiggiid molsašumit ja bohcco oahppan johtalit ja orrut seammahat guovlluin jagi iešguđet áiggiin (Sara, 2001:81). Dálki ja biegga leat guovddážis pastorála eallimis. Jagi áiggi gollamis leat dihto geardduhusat seammás go leat maid áššit maid olmmoš ovdagihtii ii máhte árvidit (Sara, 2007:9). Boazodoalus leat golbma vuođđokomponeantta: boazu, olmmoš ja ekologiija. Oktavuohta dáid gaskkas lea dynámalaš ja lea ge johttiálbmoga eallinvuogi dovdomearka (Hågvar, 2006:132). Boazodoallu lea olmmoš-ekovuogádatčanastat ovdamearka (Turi, 2008; Oskal <em type="italic">et al., </em>2009). Boazodoalu ekologalaš vuođđomearis leat guovttelágan rievddadeamit, nubbi guoská dálkkádahkii, nappo jagi áiggiid rievddademiide mat váikkuhit resurssa oažžumii ja -geavaheapmái ja nubbi guoská olbmo bargomeari rievddademiide (Sara, 2001). </p>
<p>Sámi boazodoallu vuođđu lea nomadisma, man dovdomearka lea johttit stuora guovlluid ja johtolagaid gaskka (Sara, 2001; Joks <em type="italic">et al., </em>2006:93). </p>
<p>Sámi boazodoallu lea Norggas, Suomas, Ruoŧas ja Ruoššas. Norggas ja Ruoŧas gullá boazodoallu lágalaččat sámi álbmogii, mii máksá ahte leat dušše sápmelaččat geat besset eaiggáduššat bohccuid. Sámi álbmot lea eamiálbmotjoavku mii gullá sámi guovlluide, mat leat seammá go sámegiela guovllut.</p>
<p>Dát dutkan lea čađahuvvon Oarje-Finnmárkkus, gos 2011 ledje 53 dálvesiidda, oktiibuot sullii 10787 km2 dálveguohtuneananareálas (govus 1).</p>
<p>Dálvesiiddat leat juhkkon golbman johtolahkan (sona), nuorta-, guovda- ja oarjejohtolat. Oarje-Finnmárkkus ledje 2008-2009 doaibmajagis oktiibuot 93603 bohcco mat gullet 1717 olbmui, mat fas gullet 217 siidii (www.reindrift.no). <em type="bold">1.3 Eamiálbmotmáhttu ja dieđalaš máhttu </em>1.3.1 Eamiálbmotmáhtu definišuvdna, hápmi ja iešvuohta </p>
<p>Eamiálbmot servodagain lea álo leamaš alddiineaset máhttu, mii lea leamaš ávkin sidjiide beaivválaš diliin ja mii lea veahkehan birget ja ceavzit árktalaš guovlluin duháhiid jagiid čađa ja eará sajiin máilmmis gos eamiálbmogat orrot (Magga <em type="italic">et al </em>., 2011a). Árbevirolaš máhttu lea eamiálbmogiid- ja báikegottiid čuđiid jagiid čohkkejuvvon árbevirolaš eallinvugiid ja sin ássanguovlluid resurssaid geavaheami ja suodjaleami oktavuođas (Henriksen, 2002:175-76; Turi, 2009). Árbevirolaš ja báikkálaš máhttu ja –diehtu leat dagahan ahte dát servodagat ja kultuvrrat leat doalahan eallinvugiideaset. <span type="quote">“Eamitálbmotmáhttu”</span>, <span type="quote">“árbevirolaš máhttu”</span>, ja <span type="quote">”árbevirolaš ekologalaš máhtu”</span> (eng: Indigenous knowledge (IK) „traditional knowledge‟ (TK), „traditional ecological knowledge‟ (TEK)) doahpagiid sisdoalus lea ovttastupmi masa čatnasit máhttu ja máhttovuogádagat, nu go Fikret Berkes definere árbevirolaš máhtu2: árbevirolaš máhttu lea máhttočoakkáldat masa gullet vásáhusat, dábit ja osku, barggut- ja bargovuogit guhkes áigge čađa ovdánahtton ja fievrreduvvon kultuvrralaččat buolvvas bulvii (Berkes, 2008:7). </p>
<p>Eamiálbmogiid máhttu lea dynámalaš, danne go 1) máhttu heivehuvvo biraslaš rievdamiid mielde, ja juohke buolva ieš lasiha dasa iežas vásihan máhtu dahje áicamiid ja go 2) das leat sosiálaproseassat nugo servodagaid resurssaávkkástallamat mat varierejit servodagas servodahkii (Peloquin &amp; Berkes, 2009:534). Erohus gaskkal eamiálbmotmáhtu ja árbevirolaš máhtu lea ahte eamiálbmotmáhttu eamitálbmotperspektiivvas sisttisdoallá historjjálaš, sosiála ja kultuvrralaš oktavuođa dimenšuvnna, mii lea buolvvaid 2</p>
<p>Jorgaluvvon eŋgelasgielas: <span type="quote">“TK is a cumulative body of knowledge, practice and belief, evolving by adaptive processes and handed down through generations by cultural transmission”</span> (Berkes, 2008:7)čađa fievrreduvvon, ja mas leat vásihan stáda ja unnitlogu gaskavuođaid (Keskitalo, 1993; Jannok-Nutti, 2007).</p>
<p>Krupnik ja earát ákkastallet ahte eamiálbmogiid vuohki diehtit ja máhttit lei árbevirolaččat vuođđuduvvon dan nala ahte dárkilit guldalit dan maid vuorrasit olbmot ja rávis olbmot muitaledje. Mánát ja nuorat čuvodišgohte mánnán juo oahppanolbmuid ja báikkálaščehpiid áican ja oahppan dihte movt čoavdit áššiid bargguid čađa. Sin beaivválaš guldaleapmi movt bargat ja čoavdit sihke beaivválaš áššiid ja várálašvuođaid, oahpaha sin movt dovdat omd. várálaš jieŋaid ja movt dáid garvit, seammás go ohppe movt dárkilit čilget ja bagadallat dáid diliid birra (Krupnik <em type="italic">et al., </em>2010:351-52). </p>
<p>Muhtun surggiin, nugo omd. ekologiijas, mii lea oalle ođđa biologiijafágasuorgi, leat beroštišgoahtán árbevirolašmáhtus. Ferte lasihit ahte dákkár mállet máhtu geavahit dieđusge maiddái eará álbmogat, vaikko oarjemáilmmi servodagain dát orru leamen láhppon máŋgga dáfus, nugo almmolaš dásis ja dieđalašvuođa norpmain. Sámi birrasiin leat gáibidišgoahtán ahte galget deattuhit árbevirolašmáhtu omd. biologalaš resurssaid hálddašeamis (Joks <em type="italic">et al., </em>2006). </p>
<p>Boazodoallomáhtu sáhttá čilget máhttun ávkki atnit bohccos ja doallat sierra siiddaid jagi čađa. Dát mearkkaša máhtu hálddašit guđege bohcco valljodahkan ja diehtit ealu ja luonddubirrasa gaskavuođaid (Sara, 2001).</p>
<p>Boazovázzi luonddumáhttu ja luonddudovdu lea earenoamáš, eará lágan go bođu olbmo, danne go boazovázzi lea šaddan dovddiidit luonddubirrasa luođu ealli eaktudemiin. Bohccuid čuvodeami oktavuođas šaddá boazovázzi meahccedilis vásihit iešguđetlágan diliid, sihke garra dálkkiid ja maid návddašit fierttu (Sara, 2003:94).</p>
<p>Go veardida boazodoallomáhtu sisdoalu eamiálbmot- ja árbevirolaš máhtu sisdoaluiguin, de heive dat bures árbevirolaš máhtu čilgehusaide ja dan sáhttá karakteriseret sihke eamiálbmot- ja árbevirolaš máhttun. Luonddumáhttu lea vuđolaš árvun boazovázzái, go das lea sihke árbi ja su iešvuođadovdu (Sara, 2003:94). 1.3.2 Árbevirolaš máhttu ja dieđalaš máhttu</p>
<p>Borgos (1993) oaivvilda ahte dieđalaš máhttu ja árbevirolaš máhttu leat guokte paradigma diehtagis, mii lea Kuhn čilgehusa mielde (Kuhn, 1996).</p>
<p>Dán guovtti máhttomálle gaskkas ii leat jearaldat goappá vállje (Borgos, 1993:8f.). Go ovttastahttá dieđalaš- ja eamiálbmotmáhtu, omd. ođasmahtti resurssaid ovttashálddašeamis, de ovttastahttá dan buoremusa guovtti máilmmioainnus (Nakashima, 2000). Boazodoalloplánema máhttovuođu oktavuođa ákkastallamiin, čanai Kalstad árbevirolaš máhtu boazodoalu oktavuhtii (Kalstad, 1993:40f.). Dákkár máhttomállet-vuogádagain leat muhtun dovdomearkkat mat earuhit árbevirolaš máhtu oarje-máilmmi máhttovuogádagain, muhto ii leat álki sirret dán guokte málle guovtti oassái nu go Borgos maid oaivvildii.</p>
<p>Go buohtastahttá árbevirolaš máhtu dieđalaš máhtuin, de oaidnit árbevirolaš máhtu mihtilmasvuođaid mat earuhit dán dieđalaš máhtus, dat ahte árbevirolaš máhttu oaidná ekologalaš vuogádagaid ollislažžan (Berkes, 2008;</p>
<p>Peloquin &amp; Berkes, 2009). Dát máhttu čatnasa báikkálaš diliide ja nu ii sáhte beare generaliserejuvvot. Máhtu leat olbmot iskan dahje duođaštan iežaset vásáhusaid bokte árgabeaivedilliin (Jernsletten, 1997; Berkes, 2008; Krupnik <em type="italic">et al. </em>, 2010). Máhttu sáhttá sihke hámi ja viidodaga dáfus rievdat olbmos olbmui, servodagas servodahkii (Peloquin &amp; Berkes, 2009). Dat rievdá ja ovdána ovttatládje ja mearkkaša ahte olbmot ohppet áššiid barggu bokte, geahččaladdamiiguin ja gelbbolašvuođahuksemiin (Berkes, 2008). Máhtus eai deattuhuvvo kvantifiserejuvvon aspeavttat, muhto dattege dat ii mearkkaš ahte máhttu ii leat dárkil (Magga, 2010). Giella speadjalastá máhtu, servodatorganiserema, norpmaid, árvvuid, oainnuid, ásahusaid ja njuolggadusaid. Máhttu lea dan hámis mii árbevirolaš máhttoguddiin lea. Danne lea dehálaš muitit ahte máhttu šaddá doppe gos dat lea ráhkaduvvon ja geavahuvvon (Turi, 2009). Oppalaččat sáhttá dadjat ahte árbevirolaš máhttu lea earálágan go dieđalaš máhttu sihke struktuvrra, doaimma, vuolggasaji, vuođu ja agi dáfus (Borgos, 1993; Helander,1993; Jernsletten 1997; Joks, 2006; Berkes, 2008; Peloquin &amp; Berkes, 2009). Robert Corell, gii jođihii Árktalaš ráđi barggu "Arctic Climate Impact Assessment”, lea hui čielgasit deattuhan árvvu das ahte váldit mielde eamiálbmogiid jienaid ja máhtu dálkkádatdutkamiidda (Rapp, 2006). ACIA raporta lei okta dain vuosttaš bargguin mas ovttastahtte árbevirolaš máhtu ja oarjemáilmmi dieđalaš máhtu. Eamiálbmogiid máhttu ja diehtu leat maiddái dehálaččat ja mávssolaččat go galgá ipmirdit dan mii luonddus dáhpáhuvvá. <em type="bold">1.4. Ovddeš ja boahtte áiggi dálkkádagat Guovdageainnu boazodoalloguovllus. </em></p>
<p>Vai buorebut sáhttá ipmirdit boazosápmelaččaid fágagiela muohttaga ja muohtanuppástuhttima birra, de áiggun dán oasis čilget historjjálaš ja boahtteáiggi dálvedálkkádagaid Guovdageainnus, gos dát giella lea ovdánan ja geavahuvvon. 1.4.1 Ovdalaš áiggi dálkkádagat Guovdageainnu boazodoalloguovllus. </p>
<p>Vuođđodálkkádatpáramehterat, nu go temperatuvra ja arvi/muohta leat mihtiduvvon 1889 rájes Guovdageainnu badjegeažis, ja leat addán earenoamáš dátačoakkáldaga maiguin sáhttá čilget historjjálaš dálkkádatdiliid (Schuler <em type="italic">et al. </em>, 2010). Sámi boazodoallu Guovdageainnus lea šaddan relatiiva dássedis dálkkádagas. Gaskamearálaš dálvetemperatuvrrat (juovlamánnu-ođđajagimánnu-guovvamánnu) leat varieren gaskkal sullii -8 ja -22 oC (govus 1 a) ja leat dagahan galbma ja goike dálvviid Sis-Finnmárkku boazodollui (Vikhamar-Schuler <em type="italic">et al </em>., 2010). </p>
<p>Galbmaseamos jahkásaš gaskatemperatuvra -5.1 oC mii lea Norggas mihtiduvvon, mihtiduvvui Guovdageainnus 1893 ja 1985. Galbmaseamos áibmotemperatuvra mihtiduvvon Guovdageainnus lei -57 oC (ii leat almmolaš olaheapmi) ođđajagimánus 1999. Eanemus ja unnimus muohta mihtiduvvui 110 cm 1936:as ja 34 cm 1972:is.</p>
<p>Guhkitáiggi dálkeguorahallamat Guovdageainnus čájehit ahte 20. jahkečuođi dálve- ja giđđatemperatuvrrain lea stuora variabilitehta jagiid gaskka ja 10-jagiid gaskka (Govus 1a,b) (Vikhamar-Schuler <em type="italic">et al., </em>2010). Giđđa lea áidna jagiáigi goas guhkesáiggi áibmotemperatuvrrat leat statistihkalaččat mearkkašahttit. Guovdageainnus giđđatemperatuvrrat leat loktanan 1.5 oC 1900 rájes gitta 2000 rádjái (Hanssen- Bauer, 2010). Gaskamearálaš dálvetemperatuvrrat </p>
<p>Guovdageainnus duođaštit ahte siseatnama dálvetemperatuvra lea sullii 10 oC vuollelis go mearariikkas (ibid.).</p>
<p><em type="italic">Govus 1: Gaskamearálaš dálve- (juovlamánu, ođđajagimánu, guovvamánu) (a) ja giđđa -(njukčamánu, cuoŋománu, miessemánu) (b) áibmotemperatuvrrat mihtiduvvon Guovdageainnus 1889 rájes (Vikhamar-Schuler et al., 2010). </em></p>
<p>Jahkásaččat leat gaskamearálaččat 228 beaivvi goas lea muohta boazodoalloguohtoneatnamiin. Muohtaáigodaga (nu guhká go muohta lea eatnama nalde) sáhttá juohkit golmma váldoáigodahkan (Vikhamar-Schuler <em type="italic">et al., </em>2010). Vuosttaš áigodagas, 1900:s gitta 1940 rádjái muohtaáigodat oatnu measta ovttain mánuin. Nuppi áigodagas, 1950:as gitta 1970 rádjái guhkui muohtaáigodat ja goalmmát áigodagas, 1970 rájes molsašuvai muohtaáigodat, guhkimus áigodat lei sullii 1995:as ja dan maŋŋil oanui fas. Muohtaáigodat </p>
<p>Guovdageainnus oanui eanas dan dihte go áibmotemperatuvra loktanii giđđat 1955 rájes, čavččaid eai lean dakkár trendat observerejuvvon (ibid.).</p>
<p><em type="italic">Govus 3: Molsašuvvamat ja rievdamat das man galle beaivvi lei muohta eatnama nalde Guovdageainnus 1955 rájes. A) goas bođii vuosttaš muohta ja B) goas lei maŋemus beaivi muohta (Vikhamar-Schuler et al., 2010). </em></p>
<p><em type="italic">Govus 2: Gaskamearálaš dálve- (juovlamánu, ođđajagimánu, guovvamánu) (a) ja giđđa -(njukčamánu, cuoŋománu, miessemánu) arvi/muohta mihtiduvvon Guovdageainnus 1889 rájes (Vikhamar-Schuler et al., 2010). </em></p>
<p><em type="italic">Govus 4: Rievdan das galle beaivvi lei áibmotempatuvra &lt; -15 oC Guovdageainnus 1955 rájes ja B) variašuvdna das man ollu muohta lei Guovdageainnus 1995 rájes (Vikhamar-Schuler et al., 2010). </em></p>
<p>Čájehuvvo ahte lea negatiiva trenda das man galle beaivvi lei temperatuvra galbmasit go -15 oC dain maŋemus 50 jagi, muhto ii leat čielga positiiva iige negatiiva trenda galbma áigodaga guhkkodagas (galle beaivvi lea temperatuvra vuollel -15 oC) dan maŋemus 100 jagis (Vikhamar-Schuler, <em type="italic">et al., </em>2010). Áibmotemperatuvra Guovdageainnus lea loktanan vuosttažettiin giđđat, seammás go arvi/muohta orru lassánan buot jagi áiggi (ibid.). 1.4.2 Einnostuvvon boahtteáiggi dálkkádagat Guovdageidnui. </p>
<p>Guovdageidnui lea einnostuvvon ahte dálvetemperatuvrrat boahtteáiggis (juovlamánu-ođđajagimánu-guovvamánu) sáhttet loktanit eanet go 7 oC jahkečuođi loahpaguvlui.</p>
<p>Boahtteáiggi dálvetemperatuvrrat</p>
<p>Guovdageainnus sáhttet šaddat seammá dássái go dálá temperatuvrrat leat mearariikkas (Ráissas) (Govus 5). Dálkkádatsceneriijat geažuhit dan guvlui ahte dálvetemperatuvrrat Guovdageainnus sáhttet loktanit 7 – 8 oC (Benestad, 2011, almmuhuvvame) ja jahkásaš arvi/muohta-dilit sáhttet lassánit 5%, seammás go muohtaáigodat sáhttá oatnut ovttain mánuin (Engen-Skaugen, 2007). <em type="bold">2. TEOREHTALAŠ LAHKONANVUOGIT 2.1 Lingvisttalaš teorehtalaš lahkonanvuogit </em></p>
<p>Dutkama fágaidrasttideaddji fáddá eamiálbmotperspektiivvas duddjo eavttuid teorehtalaš lahkonanvugiide. Vuolggasadji lea boazodoalu fágagiella bohcco ja muohttaga birra, ja movt muohtaterminologiija geavahuvvo guođohettiin, movt boazovázzit gulahallet dáid birra ja movt jurddašit ja oidnet daid bohcco ja ealu ceavzima oktavuođas. Teorehtalaš lahkonanvuogit galggaše čilget fágagiela sániid birra, gielladieđalaččat, sániid kognitiivva beali birra ja sániid geavaheami birra boazodoallobirrasis. Dutkamis ovttastahtán gielalaš lahkonanvugiid terminologiija teoriija ja kultuvrralašlingvistihka ja dán vuođul analyseren dátaid. Mun deattuhan terminologiija <em type="italic">terminologiijaoahpa </em>mearkkašumiin mii lea oahppa movt sáhttá iešguđet fágasuorggi doahpagiid ja terminologiijaid struktureret, ráhkadit, ovdánahttit, geavahit ja gieđahallat (Myking, 2009). Gielalaš lahkonanvuogit sáhttet doarjut nubbi nuppi addin dihte minstariid ja ollislašvuođaid mat fas sáhttet ovdanbuktit dutkanfáttá </p>
<p><em type="italic">Govus 5: Jahkásaš ja jagiáiggi gaskamearálaš temperatuvrrat 1961-1990 mihtiduvvon Sis-Finnmárkku (Kárášjogas) dálveorohagain ja mearariikkas (Ráissas) Finnmárkku geasseorohagain, (olles linját) ja seammá gaskamearálaš temperatuvrrat rehkenaston 50 vulosskalerejuvvin dálkkádatmodeallain jagi 2085 (stábat linjá) (Magga et al., 2011a). </em>mihtilmasvuođaid. Dán oasis buvttán ovdan teorehtalaš lahkonanvugiid mat sáhttet čilget sámegiela muohtaterminologiija ja muohtadoahpagiid analiisa. 2.1.1 Sámegiela terminologiija vuođđu </p>
<p>Nu go eará gielain ja kultuvrrain ge lea, de lea sámegiela ja sámi kultuvrra gaskkas nanu oktavuohta ja maiddái ealáhusaid ja sámegiela gaskkas leat nanu čanastaga go sámegiella lea sámi vuođđoealáhusain bargo- ja fágagiella (Helander, 1997:22). Kulturdoaba lea viiddis doaba mii ee. sisdoallá servodagaid daguid ja ipmárdusaid ja maiddái árvvuid ja árvvoštallamiid iežaset eallindilis mat čuožžilit olbmo eallimis. Kultuvra mii gullá muhtun fágasuorgái lea oassin kulturbirrasa árbbis ja daguin (Laurén <em type="italic">et al., </em>1997:15). Sámit leat dássážii nagodan doalahit iežaset duhátjagiid boares árbevieruid meahcástemiin ja bivdoálbmogin mat leat dagahan ahte árbevirolaš máhttu dálkki ja dálkkádaga birra, luonddu ja elliid birra lea seilon otnážii (Jernsletten, 1997). </p>
<p>Muohtaterminologiija geavahuvvo beaivválaččat dálvet, goitge luondduealáhusain, nugo boazodoalus (Eira <em type="italic">et al., </em>2011, sáddej. sisa). Sámegiela muohta- ja jiekŋaterminologiija čilgehus addá systemáhtalaš dieđuid das makkárat muohta- ja jiekŋadilálašvuođat leat. Sámegiela muohtaterminologiijas muhtun muohta- ja jiekŋasánit daddjojit leat lihkka boarrásat go sámegiella ja dáid geavaheapmi lea čuvvon buolvvas bulvii gitta dán áiggi rádjái (Roung, 1964; Jernsletten, 1997:234-36). Dat leat nie dološ tearpmat, maid ii leat vuogas njuolggut buohtastahttit ođđa ráhkaduvvon tearpmaiguin ođđa áššiid ja diŋggaid namahusaid váras. </p>
<p>Tearpmat ja frásat dahket fágagiela iešguđet fágasurggiin. Fágagiella lea giellahápmi mii gullá dihto fágii dahje máhttosuorgái ja maid fágageavaheaddjit geavahit (Store Norske leksikon) ja mat eai leat árgabeaivválaš gielas oassin. Sátnečoakkáldagat mat gullet dihto fágagillii definerejuvvojit terminologiijan (Sager, 1990; Laurén <em type="italic">et al., </em>1997:47). Fágagiela ovdánahttin lea terminologiija dieđasuorggi vuolggasadji, ja tearpmat ovddastit earenoamáš fágasuorggi doabavuogádaga (ISO, 1990). Danne go tearpmat leat dárkileappot sisdoalu dáfus go árgabeaivesánit, leat fágagiela gulahallamis stuorit gáibádusat go dábálaš giela gulahallamis. Jernslettena (1997:235) čilgehusa mielde leat sámiin máŋgga suorggi fágagielain spesialiserejuvvon tearpmat ja dajaldagat mat maiddái sisttisdollet kulturárbevieru ja –dieđu sámiid ipmárdusas iežaset eallinbirrasis. 2.1.2 Giela ja terminologiija doaibma </p>
<p>Giella lea gaskaoapmi mainna olmmoš govvida iežas birrasa, daguid, biergasiid ja dáhpáhusaid jna. ja daidda ferte geavahit doahpagiid ja tearpmaid vai sáhttá muitalit nubbái maid oaivvilda (Eira <em type="italic">et al </em>., 2010). </p>
<p>Terminologiijas lea gielalaš ja semantihkalaš vuođđu (Sager, 1990:1-2) ja maiddái mearkaoahppa nu movt maiddái lingvistihkas, semantihkas ja semiotihkas lea (Rey, 1995:25). Terminologiija lea vuosttažettiin leamaš reaidun eará surggiin, nu go ovdamearkka dihte fágalaš gulahallamis ja dokumentašuvnnas, jorgaleamis jna. Terminologiija teoriija ovdáneapmái leat máŋga dieđasuorggi váikkuhan, nu go omd. lingvistihkka, logihkka, ontologiija, filosofiija, dieđa- ja informatihkkateoriija (Laurén <em type="italic">et al </em>., 1997:26). </p>
<p>Gielas lea kognitiiva doaibma, seammás go das lea teakstagullevaš doaibma ja gulahallandoaibma (Temmerman, 2000:61). Kognitiivva bealis deattuhit deskriptiivalaš lingvistihka, namalassii čilget ja válddáhallat máhtu (ibid.), maiddái fágagielas (terminologiijas) lohket kognitiiva, lingvisttalaš ja sosiála beali (Rey, 1995:116). Myking (1996:115) ákkastallá ahte terminologiija lea gielladieđalaš suorgi mii organisere kognitiiva- ja kommunikatiivamáhtu.</p>
<p>Terminologiija njunuš dutkit Davviriikkain ee. Picht, Myking, Laurèn (Laurèn <em type="italic">et al., </em>1997) ákkastallet ahte terminologiija vuođđun lea geavahuvvon </p>
<p>Aristotelesa filosofiija ja semánttalaš ja struktuvrralaš fealtateoriija. Dán suorggis deattuhit disjunkšuvnna dahje earuheami ja doabarealisašuvnna synkrona dásis (ibid.). Palmer gis ovttastahttá lingvisttalaš antropologalaš teoriijaid ja bidjá dasa kognitiiva lingvistihka osiid ráhkadit kultuvrralaš lingvistihkkateoriija. Son oaivvilda ahte earenoamáš dilálašvuođat oidnosiin dahket giela kognitiivamálliid. Dát dilálašvuođat čájehit ahte máilmmi oaidnu váikkuha vuođđomodeallaide dan ektui makkár gielat máilmmis leat minsttarin. (Palmer, 1996). Sihke kognitiiva- ja kultuvrralaš lingvistihkka geavahit mentála modeallaid, mat leat muittu jurdagat, dan birra movt áššit doibmet ja movt leat oktii čadnon čájehan dihte movt kognitiiva proseassat ráhkadit minstariid das maid jurddaša ja ipmirda. Mentála modeallain lea guovddáš doaibma ovddastit objeavttaid ja fenomenaid, čilget ášši ja namuhit dáhpáhusaid čájehan dihte movt máilbmi ipmirduvvo (Palmer, 1996). Mentála modeallat leat jurdaga muittut ja huksehusat das movt áššit doibmet ja movt gullet oktii. Kognitiiva dutkit leat dutkan mentála modeallaid ipmirdan dihte movt olmmoš diehtá, dovdá, mearrida ja láhtte iešguđet birrasiin. Dat sisttisdollet olbmo ipmárdusa áššiin ja váikkuhit dasa ahte olmmoš sáhttá einnostit bohtosiid iežas daguiguin. Dát leat ovttageardáneappot go dat duohtavuohta maid diŋggat ja doahpagat ovddastit (Palmer, 1996:55-56). Berkes &amp; Berkes (2009) ákkastallaba ahte eamiálbmogiid oktavuođas mentála modeallaráhkadeapmi čuovvu olbmuid hupmangiela minstariid, gielalaš ráhkaduvvon tearpmaid ja doahpagiid, ja dat sisttisdoallá mentála proseassa, diehtočoakkáldagas doahpaga ráhkadeamis vurkema rádjái.</p>
<p>Soai buktiba ovdamearkkaid inuihta servodaga mentála modeallain movt sii árvvoštallet elliid dearvvašvuođa ja kvalitehta, omd. dan mielde man buoidi/guoirras njuorju lea. Dáin árvvoštallamiin geavahit dávjjit gielalaš čilgehusaid go loguid dárkilisvuođa. Sii hárve ráhkadit lineáraoktavuođaid váikkuhusa ja šlája gaskka, nu go oarjemáilmmi diehtagis dábálaččat dahket. Sii baicca empiralaččat gehččet birasrievdamiid ja dáidda gulli áicamiid. Inuihta máilmmigova mielde lea mánnálašvuohta ja jurdilkeahtesvuohta mii dahká ahte geavahit ovttageardánis ja generaliserejuvvon čilgehusaid kompleaksa fenomenaide (ibid.). Jus visot holisttalaččat huksejuvvon doabarelašuvnnat galget spesifiserejuvvot, de olles jurddašeapmi šaddá ášši mii lea veadjemeahttun hálddašit. Orru leamen oktasaš gaskavuohta gaskkal vuogádaga kompleaksitehta ja definišuvnna dárkilisvuođa, mas sáhttá leat jierpmálaš čilgehus (Berkes &amp; Berkes, 2009:7-8). Mađi eanet geahčada gielaid, dađi čielgaseappot oaidná man olu biras, dilli ja dárbu váikkuha doahpagiid ásaheapmái (Magga, 2004), mii lei maiddái Sapir ja Whorf oaidnu, geat ráhkadeigga hypotesa mii lea čadnon lingvisttalaš realismii. Soai oaivvildeigga ahte giella lea jurdaga eaktun ja ahte olbmot oidnet máilmmi iešguđet ládje dan mielde makkár giela sii hupmet, danne go sii mearridit ja klassifiserejit máilmmi daid kategoriijaid mielde mat leat iežaset gielas (Sapir, 1968).</p>
<p>Mentála modeallaid čilgemis eamiálbmotperspektiivvas namuhuvvo sulaid meroštallan ipmárdus (eng:fuzzy logic) mii lei álggus introduserejuvvon matematihka lahkonemiin, man ulbmil lei dahkat vejolažžan nagodit gieđahallat kompleaksa vuogádagaid (Berkes, 2008; Berkes &amp; Berkes 2009). Sulaid meroštallan ipmárdusa oktavuođas eai dárbbaš áššit leat dárkilit definerejuvvon dahje kvantifiserejuvvon ovdal go sáhttá dáid gohčodit matematihka áššin.</p>
<p>Dieđut leat klassifiserejuvvon viiddis kategorisašuvdnačoahkkin dahje joavkun, mat sáhttet govvidit movt olbmo jierbmi doaibmá. Vuođđun lea ahte deháleamos elemeanttat olbmo jurddašeamis eai leat logut, muhto gilkorat, main leat sulaid meroštallančoahkit (Zadeh, 1973:28; Berkes &amp; Berkes, 2009:7-12). Sulaid meroštallan ipmárdusas leat golbma dovdomearkka: 1) geavahit gielalaš variábeliid ovdalii lohkovariábeliid, 2) karakteriseret dahje defineret eaŋkilis variábeloktavuođaid sulaid meroštallamiin, ja 3) karakteriseret kompleaksa oktavuođaid sulaid meroštallan algoritmmaiguin. Ovdamearkka dihte leat <span type="quote">”buoidi, guoirras, ruoinnas”</span> gielalaš variábelárvvut das man buoidi juoga lea (Berkes &amp; Berkes, 2009:9). Dát dovdomearkkat leat maid boazodoalu muohtakarakteriseremis, mas omd. geavahit dajaldagaid <em type="italic">assás geardni </em>dan sadjái go dárkilis mihtidemiin, ahte lea omd. <em type="italic">10 cm geardni </em>(Eira <em type="italic">et al., </em>2011, sisa sáddejuvvon). </p>
<p>Berkes &amp; Berkes (2009) oaivvildeaba ahte nu go olbmo jierbmi dahká, sulaid meroštallan ipmárdus maid čohkke oktii kategoriijaid mielde relaterejuvvon objeavttaid nu ahte unnida kompleaksitehta go áššiid galgá árvvoštallat. Sulaid meroštallan ipmárdus lea veahkkin go galgá klassifiseret dieđuid hui viiddis ja máŋggabealat kategoriijaide dahje joavkkuide. Maiddái</p>
<p>Halfpenny &amp; Ozanne (1989:38) namuheaba movt eamiálbmogat (indiánat ja inuihtat) geavahit giela dárkilit čilget muohtadiliid mat sáhttet leat sidjiide várálažžan. Soai čálliba ahte eamiálbmogat eai geavahan loguid čilgedettiin, muhto sin rikkis doabačoakkáldat attii vejolašvuođa čilget, sihke ođđa ja nuppástuvvon muohtašlájaid ja muohtadiliid. Seammá dilli lea boazovázziin, go sii han gozihit ollu variábeliid go guođohettiin ealu fertejit oktanaga geahččat ja gozihit omd. movt eallu láhtte, makkárat bohccot leat, makkár temperatuvra lea, man lávttas olgun lea, guđe guovllus biegga bossu jna. Dát lea oassi sin mentála modeallas, mas váldonjuolggadus lea iskat ealu ravddaid ja man garas muohta lea (Eira <em type="italic">et al. </em>, 2011, sisa sáddejuvvon). </p>
<p>Terminologiijas lea dehálaš doaibma gulahallama oktavuođas.</p>
<p>Gulahallan earenoamáš fága sisdoalus, gáibida ahte ságastallit dovdet fága gullevaš doahpagiid ja dása dárbbahuvvojit terminologiija ja tearpmat. Olbmuide geaidda fágasánit ja -dajaldagat eai leat oahppásat, sáhttá leat váttis ipmirdit ságastallama sisdoalu. Nils Isak Eira (1994:23) čállá ahte boazodoallu lea huksejuvvon nu ahte siiddas fertejit siidaguimmežagat gulahallat ja hutkat ráđđálagaid vai siidadoallu lihkostuvvá, ja nu lea ge ipmirdeapmi, gulahallan ja máhttin nu dehálaš. Guođohanbarggus leat boazoságat hui guovddážat (Sara, 1990:92) ja dáin ságain geavahuvvojit boazodoalu fágatearpmat gulahallet ealu, guohtuma, bohccuid ja eatnamiid birra. Dása maid gullá dárkilit čilget ja bagadallat sihke bohcco, eatnamiid- ja luonddudiliide mat ain čuožžilit. Oahppan boazosápmelaš sáhttá mottiin sániin čilget hui dárkilit nubbái omd. guohtundilálašvuođaid birra, mihtilmas bohcco birra jna. ja maid eará áššiid oktavuođas (Eira, 1994). Eira oaivvilda ahte mávssoleamos lea dieđuid sisdoallu, ii ge nu ollu diehtohivvodat, son dadjá <span type="quote">“ii leat sáhka man ollu sániid ja čilgehusaid dahje bagadusaid buktá nubbái, muhto man ollu diehtu čujuhusain lea”</span> (ibid.). 2.1.3 Doahpagat</p>
<p>Doahpagat leat mentála dahje logalaš duohtavuođa ovddasteamit, mat ráhkadit vuogádaga olbmo jurdagii man vuođul sáhttá klassifiseret ja ipmirdit dan maid jierbmi áicá (Antia, 1999).</p>
<p>Iešguđet suorggi lingvisttat leat ollu digaštallan movt sáhttá čilget doahpaga sisdoalu ja movt dan sáhttá iskat. Dás lea sáhka sis geat čuvvot árbevirolaš terminologiija diehtaga vugiid ja nuppe bealis sis geat deattuhit giela kognitiiva ja kultuvrralaš beali. Temmerman (2000), gii lea dutkan biologiijasuorggi teavsttaid, oaivvilda ahte árbevirolaš terminologiija (eng:</p>
<p>Traditional terminology) prinsihpat ja metodat eai váldde vuhtii dan ahte terminologiijas lea dehálaš doaibma kommunikatiiva ja kognitiiva dilálašvuođain. Su oaivila mielde árbevirolaš terminologiijain gáibida metodaid maiguin sáhttá guorahallat ja čilget buot beliid mat leat dehálaččat fágagiela ipmirdeami proseassas (Temmermann, 2000:220-221).</p>
<p>Terminologalaččat definerejuvvon doahpaga sáhttá buohtastahttit semánttalaš struktuvrrain, mas semánttalaš dovdomearkkat leat seamma go doahpaga sisdoallu (Laurén <em type="italic">et al </em>., 1997:76). Dutkit definerejit <em type="italic">doaba </em>-doahpaga máŋgga ládje, muhto guovddáš dáin definišuvnnain lea ahte doaba unnimusat guoskkaha sáni čilgema kognitiiva beali. Magga (2007) dadjá ahte doaba lea juoga maid olmmoš govvida jurdagiin ja man olmmoš navdá gullat oktii dainna lágiin ahte dasa dárbbaša ja heive bidjat namahusa. Terminologiija riikkaidgaskasaš standárdis daddjo ahte doaba lea jurdaga ovttadat mii lea ráhkaduvvon objeavtta dahje objeavttaid klássa dovdomearkkaid iešvuođaiguin (ISO, 1990). Dan sáhttá karakteriseret fenomenan (duohtamáilmmi oassi maid áigu čilget), ipmárdussan dahje jurddan. Temmerman (2000:42) gohčoda doahpaga ipmárdusa ovttadahkan (eng: unit of understanding). Doahpagiin leat dovdomearkkat (eng: characteristic) (Suonuuti, 2008), mii mearkkaša ahte doahpaga dovdomearkkat dat dahket doahpaga. Dovdomearkkat leat vuođđun definišuvnna ráhkadeamis (Picht &amp; Draskau, 1985). 2.1.4 Doabaanaliisa ja kategoriseren </p>
<p>Doahpaga sisdoalu sáhttá čilget definišuvnnain (Laurén <em type="italic">et al., </em>1997:107). Doahpaga njálmmálaš ja/dahje čálalaš definišuvdna lea veahkkin ráddjeme nuppi doahpaga nuppi lagas doahpagis (Suonuuti, 2008:15). Go galgá defineret leksikála ovttadaga mearkkašumi, dárbbašuvvo definišuvdna mii addá gáržžimus ja deháleamos dieđuid doahpaga birra (Temmerman, 2000:83). </p>
<p>Definišuvnna doaibma lea čájehit gokko doahpaga sadji lea doabavuogádagas.</p>
<p>Dan dahká go bidjá doahpaga bajit dássái nuppi doahpaga ektui ja dasa leat biddjon dárbbalaš ja doarvái dovdomearkkat mat čuldet ja earuhit doahpaga eará doahpagiin doabavuogádaga horisontála dásis (ibid.). Definišuvdna veahkeha čájehit doahpaga oktavuođaid ja čanastagaid eará doahpagiidda.</p>
<p>Fágadoahpagiid sáhttá omd. analyseret terminologalaš metodaiguin ja mearridit doahpaga dovdomearkka ja guorahallat dan relašuvnnaid ja oktiigullevašvuođaid seammá fágasuorggi doahpagiiguin. Nuopponen (1994:30; 1996:171) oaivvilda ahte juohke doahpaga galgá sáhttit bidjat doabavuogádahkii nu ahte buorebut sáhttá struktureret fágasuorggi, ja dakkár vuogádatjurdda lea strukturalisttalaš (saussuralaš ja wüsterlaš) vuoiŋŋas (Laurén <em type="italic">et al., </em>1997:113-14). </p>
<p>Terminologiija bealis galgá doahpagis leat tearbma dahje namahus man mearkkašupmi lea dárkil, ja buoremus livččii ahte definišuvdna mearrida tearpma mearkkašumi nu ahte dainna sáhttá identifiseret ja ipmirdit (Wüster, 1985:7), muhto Temmerman (2000:81) gis oaivvilda ahte ii soaitte vejolaš addit čielga, ovttageardánis doabastruktuvrra ja mas lea definišuvdna mii fátmmasta daid dárbbašlaš ja viidosaš dovdomearkkaid mat earuhit doahpaga eará doahpagiin. Doabavuogádat lea vuogádat mas doahpagat ráhkadit ollislašvuođa. </p>
<p>Terminologiija teoriija vuođđojuordaga mielde ii sáhte ovttaskas doahpaga guorahallat sierra ovttadahkan, muhto dat ferte leat iežas doabaoktavuođas ovttas eará doahpagiiguin (Picht &amp; Draskau, 1985:62; Laurèn <em type="italic">et al., </em>1997). Doahpagat sáhttet leat iešguđet doabavuogádagain dan mielde makkár oktavuođat leat doahpagiid gaskkas (Nuopponen, 1994:237). </p>
<p>Go lea hubmu kategoriseret ovttaláganvuođa oktavuođaid, de kultuvrralaš lingvistihkas geavahit doahpaga <em type="italic">viiddideapmi </em>(eng: extension) (Palmer 1996:78). Terminologiija diehtagis maid geavahit dán seammá tearpma seammá sisdoaluin, namalassii <em type="italic">doahpaga viidodaga, </em>mii namuha buot dovdomearkkaid mat gullet doahpagii, dávjá čájehuvvon listun (Laurèn <em type="italic">et al., </em>1997:115; Suonuuti, 2008). Vuostetearbma dása lea <em type="italic">čiekŋudeapmi </em>(eng: elaboration), mii čujuha kategoriseremii mii lea ollislaččat nannejuvvon bajitdási šemáhta mielde (Palmer, 1996:92). Terminologiijas gohčodit vuostetearpma <em type="italic">doahpaga sisdoallun </em>(eng: intention), mas earuhit doahpaga mihtilmasvuođa ja earuheaddji dovdomearkkaid eará doahpagiid ektui (Laurèn <em type="italic">et al., </em>1997:116; </p>
<p>Suonuuti, 2008:23). Terminologiija oktavuođas geavahuvvojit dát doahpagat definišuvnna ráhkadeami oktavuođas.</p>
<p>Máhtu sáhttá kategoriijavuogádagaiguin organiseret (Davidson, 1984:182). Nuopponen ákkastallá ahte jus áigu ovdan buktit olbmo máhtu, mii dihto fágasuorggis lea ráhkaduvvon ja ovdánahtton, de ferte defineret suorggi doahpagiid ja doahpagiid oktavuođaid, maid gohčoda doabavuogádahkan.</p>
<p>Hierárkkalaš doabaanaliisa veahkeha fievrridit jurdagiid nubbái, gulahallat earáiguin iežas jurdagiid birra (1994:36). Doabavuogádagat dahje -ortnegat leat dego kárttat mat čájehit mas <span type="quote">“máilbmi”</span> lea ráhkaduvvon ja movt dat heivejit oktii.</p>
<p>Terminologalaš árbevierus heivehit doahpaga doabastruktuvrii, mii mearkkaša sullii seamma go kategoriseret. Dát doabastruktuvra lea logalašvuđot struktuvra, mii čájeha ahte x lea muhtunlágan šládja y:as dahje ontologalaš klassifikašuvdna (x lea oassi y:s). Sosiokognitiiva terminologiija mielde lea ipmárdus mii hukse kategoriija ja juohke kategoriija ipmárdus lea kognitiiva modealla siste (Temmerman, 2000:224). Doahpagat dahket kategoriserema vejolažžan ja ráhkadit dieđuid ovttaskas kategoriija guoski máhttoovttadagaid birra (Cruse, 2004:127). Temmerman (2000:65) oaivvilda ahte kategoriijat leat mentála ipmárdusa ovttadagat ja ahte ipmárdus lea vásáhusvuđot ášši huksejuvvon ovdalaš máhtu nala.</p>
<p>Klassifiseremiin gis sáhttá ásahit systemáhtalaš oppalašgeahčestaga mii čájeha iskojuvvon ášši ovttalágan- ja máŋggaláganvuođaid (Nuopponen, 1994:33). Eamiálbmogiin muohta- ja jiekŋaterminologiijat leat iešguđetláganat klassifikašuvnna ja kategoriijaid dáfus. Omd. Northwest Territory Slave indiánat geavahit jiekŋataksonomiija árvvoštallat vánddardandiliid. Sis leat 13 kategoriija juhkkojuvvon golmma jovkui: nanu jiekŋa, jiekŋa mii suddá ja ráhkan jiekŋa.</p>
<p>Dát 13 doahpaga eai eat sierra sánit, muhto deriverejuvvon eaŋkil ruohttasis (Silver <em type="italic">et al., </em>1997:72-73). Muhtin jiekŋašlájat leat buorit vánddardeapmái iešguđet vánddardandiliin, ja muhtun jiekŋašlájaid dahket ahte ii oba sáhte ge vánddardit ja muhtun šlájain sáhttá vánddardit. Sin ipmárdusa mielde leat 39 dakkár dilálašvuođa ja juohke dilálašvuođas leat golbma vejolaš lahkoneami: 1) rasttidit jieŋa, 2) garvit rašes jieŋaid 3) várrogasat vázzit ja iskat jieŋa (ibid.). </p>
<p>Dán kategoriserema sáhttá buohtastahttit sámegiela muohtaklassifiserema osiiguin, mat gullet jiekŋahámiide, nugo dasa masa omd. <em type="italic">cuoŋu-, moarri </em>-doahpagat gullet (mielddus 1). </p>
<p>Temmerman (2000) deattuha ahte ferte dohkkehit ahte doahpagat sáhttet leat veahá eahpečielgesat ja rájeheamit, nappo ahte eat mii sáhte ipmirdit doahpagiid doarvái dárkilit juohke dilis, mii lea ge lunddolaš giela iešvuohta. Ja nu ii sáhte vuordit hui čielga rájiid.</p>
<p>Sámegiela muohtaterminologiija analiissas ferte vuhtiiváldit fágagiela vuolggasaji njálmmálaš árbevierus ja mii ii oba soaitte ge gávdnot čállojuvvon hámis ja maid ii leat báljo vejolaš viežžat teakstačoakkáldagain dahje korpusiin.</p>
<p>Temmerman čilge movt son lea bargan doahpagiiguin iežas dutkansuorggis, ahte son lea teavsttain čoaggán gustovaš fágasuorgesániid, maid de lea ráhkadan listun (Temmerman, 2000:226). Terminologiija sáhttá geavahit reaidun mainna ovdanbuktá doaba- ja doabavuogádaga oppalašgeahčestaga (Nuopponen, 1997) ja kognitiiva lingvistihka vuođul fas sáhttá iskat kognitiivva struktuvrraid, nugo iskat movt ja makkár govvideamit sáhttet gullat iešguđetlágan mentála modeallaide. <em type="bold">2.2 Dieđalaš lahkoneapmi muohttaga ja boazodoalu ektui </em>2.2.1 Muohta ja dan dovdomearkkat ja dan meakkašupmi dálveekologiijii </p>
<p>Máilmmi galbma guovlluin gokčá muohta luonddu (eatnamiid ja šattuid) stuora oasi jagis. Muohttaga váikkuhus dálkkádatvuogádahkii, muohttaga variabilitehtii ja rievdamii leat stuora váikkuhusat luonddu ja olmmošlaš vuogádagaide (Armstrong &amp; Brun, 2008:6). Eanantemperatuvra ja eatnama lahka suddan/galbmonproseassain lea stuora váikkuhus ekovuogádaga diversitehtii ja produktivitehtii (ibid.).</p>
<p>Dieđalaš muohtadutkama oktavuođas earuhit muohttaga mii lea atmosfearas ja mii lea eatnama nalde. Muohta ja muohtagovččas3 lea huksejuvvon feara makkár muohta- ja jiekŋagerddiin, main leat iešguđet assodagat, garasvuohta ja šládja jna. (Pruitt, 1979, Colbeck <em type="italic">et al., </em>1990; Fierz <em type="italic">et al., </em>2009). </p>
<p>Muohttagis lea kompleaksa struktuvra, mii ovttatládje rievdá (Armstrong &amp; Brun, 2008:13; Brattlien, 2008:59). Muohta lea čáhci <span type="quote">”fásta hámis”</span>. Muohtafysihkas muohtačalbmi lea partihkal muohtagokčasis, mii lea mekánalaččat sierranan (LaChapelle, 1992:5). Kristállat, mat dahket muohttaga, leat jiekŋakristállat mat balvvas šaddet. Áibmu, temperatuvra ja hápmi váikkuhit kristállahámi ja –šlája rievdamii dađi mielde go dat gahččá eatnama guvlui (Halfpenny &amp; Ozanne <em type="italic">, </em>1989:38; Lied &amp; Kristiansen, 2003:39; Landrø, 2007:37). </p>
<p>Go áibmotemperatuvra njiedjá vuollelii go 0o C, de rievdá liiggás čáhci jiekŋakristállan. Mađi vuolit temperatuvra lea, dađi eanet jiekŋakristállat šaddet (ibid.). Buot jiekŋakristállat leat guđačiegagat, muhto rivdet ain lievddi ja 3</p>
<p><em type="italic">Gerddiid mielde muohta eatnama nalde </em>(Hestnes <em type="italic">et al </em>., 2010)temperatuvrra mielde. Gávdnojit duháhiid mielde iešguđetlágan kristállahámit, muhto dábálepmosat leat hámit mat leat dego násttit, pláhtat ja nálut, muhto buot dábáleamos muohtakristálla lea guđačiegat nástehámat kristálla (Lied &amp; </p>
<p>Kristiansen, 2003:41; Landrø, 2007:35). Ii oktege kristálla leat nuppi kristálla lágan (LaChapelle, 1992:3). 2.2.2 Muohttaga nuppástuvvan</p>
<p>Muohtadutkit juhket muohttaga golmmaláganin: 1) muohtti muohta, 2) muohta, mii lea eatnamis ja 3) muohtagierraga jiekŋašlájat. (Halfpenny &amp;</p>
<p>Ozanne <em type="italic">, </em>1989:38-40). Áibmotemperatuvra, áibmolákta, biegga ja suonjardeapmi váikkuhit dasa ahte muohtakristállat nuppástuvvet dan rájes go ollejit eatnama nala (Halfpenny &amp; Ozanne <em type="italic">, </em>1989:41; Armstrong &amp; Brun, 2008:27). Dát nuppástuvvan gohčoduvvo metamorfosan, mii álgoálggus lei geologiijafága tearbma ja man sisdoallu lea struktuvra-nuppástuhttin lieggasa dahje deattu dihte (LaChapelle, 1992:3). Muohtadutkit earuhit goike ja njuoska muohttaga (Armstrong &amp; Brun, 2008:27) ja ahte leat unnimusat njeallje iešguđetlágan proseassa mat nuppástuhttet muohttaga: destruktiivanuppástuhttin, konstruktiivanuppástuhttin ja suddan-/galbmanmetamorforsat ja sinteren. Dát proseassat sáhttet dáhpáhuvvat vaikko oktanaga (Armstrong &amp; Brun, 2008; </p>
<p>Jaedicke, 2009). Golbma vuosttaš nuppástuvvama dáhpáhuvvet goike ja galbma muohttagis ja njealját fas njuoska muohttagis (Brattlien, 2008:60). Goike muohta definerejuvvo muohtan, mas ii leat golgi (eŋg: liquid) čáhci ja njuoska muohttagis lea eambbo go 0,1 % golgi čáhci voluma ektui (Armstrong &amp; Brun, 2008:27-28).</p>
<p>Destruktiivanuppástuhttinproseassa gohčoduvvo proseassa mii rievdada guđačiegat kristálla kristállan mii lea jorbaseabbo ja unnit go álggus lei.</p>
<p>Destruktiivanuppástuhttinproseassa dáhpáhuvvá go temperaturerohus muohtagierraga ja botni gaskka lea unni, ja go temperatuvra lea vissis mearis, 0 oC gitta sullii –8 oC. Dákkár dálkediliin rievdá muohtakristálla hápmi, nástesággegeažagin jorbejuvvon kristállan. Muohtakristállaid hápmerievdan dagaha ahte muohta deakčasa ja nu lasmmiha, ja kristállat darvánit bures gittalaga. Dákkár muohta sáhttá šaddat hui garas4; 300kg/m3. Muohttaga luotkkusvuohta sáhttá unnut sullii 65 %, muhto dattege lea muohttagis eanet áibmu go jiekŋa rehkenaston voluma mielde (Halfpenny &amp; Ozanne <em type="italic">, </em>1989:43; </p>
<p>LaChapelle, 1992; Lied &amp; Kristiansen, 2003:50-51; Landrøe, 2007:36-37).</p>
<p>Konstruktiivanuppástuhttinproseassa dáhpáhuvvá go temperatuvrra erohus muohtagierraga ja botni gaskka lea stuoris. Bodnetemperatuvra sáhttá leat lahka 0 oC vaikko muohtagierragis lea mihá galbmasit. Dás lea sáhka temperatuvragradieantta birra, nappo man stuora temperaturerohus lea vissis mearis muohttaga gassodaga ektui (° C/m) muohtagierragis bodnái.</p>
<p>Muohtagokčasis mihtiduvvo temperatuvra muohtagierragis bodnái, eatnama rádjái, mii čájeha muohtagradieantta, go grádieanta lea unni, de lea omd. -1 °C/m ja go lea stuora grádieanta, de lea -25 °C/m. Konstruktiivva nuppástuhttinproseassa álgá go grádieanta lea -10 °C/m (Hetsnes <em type="italic">et al. </em>, 2010). </p>
<p>Go temperatuvragradieanta muohttagis lea sullii -10 oC juohke mehteris, de liegga áimmus lea eanet čáhcelievdi go galbma áimmus, mii dagaha ahte <em type="italic">deaddodássi5 </em>, lea stuorit botni lahka go galbmasit muohttagis mii lea dan bajábealde ja nu čáhcelievdi sirdašuvvá vuollin muohttagis bajásguvlui. Dán proseassas nuppástuvvet kristállat jorbalágan hámis hápmin mas leat jalges, bastilis ravddat. Dát kristállat šelgot jus geahččá čuovgga vuostá. </p>
<p>Muohtakristállat sturrot ja šaddet njealječiegatláganin, ja sáhttet stuorrut 2-3 mm rádjái (Halfpenny &amp; Ozanne <em type="italic">et al., </em>1989:43; LaChapelle, 1992:18; Lied &amp; </p>
<p>Kristiansen, 2003:53-55; Landrøe, 2007:39-40). Go muohtagiera galbmo, de šaddet njealječiegat kristállat muohtagierragii. Vaikko beaivet lea ge destruktiivva nuppástuhttin, de ii nagot dat bissehit nuppástuhttima. Mađi guhkit dát proseassa bistá, dađi assát šaddá dákkár geardi (Landrøe, 2007:40). Muoraid ja geđggiid birra, maid muohta lea joavgadan, šaddá muohttagii dávjá goavdi. 4 Deaškatvuohta mihtiduvvo man ollu mássa volumas lea, dábálaččat kilográmma kubihkkamehtera mielde (kg/m3) 5 Mii mearkkaša ahte muhtun temperatuvrradásis lievde- dahje gássadeaddu lea dássálaga lievdefásas, golgifásas dahje fástafásas (snl.no)</p>
<p>Dákkár sajit addet dáidda kristállaide vejolašvuođa stuorrut. Ja jus lea unnán muohta ja buolaš áibmu, de sturrot dat hui jođánit, muohta nuppástuvvá jođánit seaŋážin (seakŋu). Guhkilmas buollašat sáhttet seakŋudit olles muohtagokčasa (Lied &amp; Kristiansen, 2003:54-55), mii mearkkaša ahte dákkár muohta lea luotkkus.</p>
<p>Suddannuppástuhttinproseassa dáhpáhuvvá go temperatuvra muohttagis šaddá badjel 0 oC. De suddagohtet jiekŋakristállat ja njuoskadit muohttaga. Beaivváš, temperatuvra, alla áibmolákta ja arvi mearridit goas dát proseassa doaibmagoahtá. Go muohta suddá, de juohke kristálla birra šaddá čáhci mii doalvu suddančázi kristálla gežiin kristállarokkiide. Go hui garrasit suddá, de kristálla hápmi šaddá measta jorbbasin. Jus de fas galbmá, de dat fas čatnasit oktii ja muohta/muohtagiera šaddá hui garasin (Halfpenny &amp; Ozanne, 1989:48; Lied &amp; Kristiansen, 2003:55-56; Landrøe, 2007:37-38).</p>
<p>Sinteren lea nuppástuhttinproseassa mas molekylaid sirdin dagaha ahte kristállat galbmojit oktii vaikko muohta ii leat suddan. Kristállat leat nu lahkalaga ahte laktásit oktii danne go daidda šaddet jiekŋačanastagat dakko gokko leat laktojuvvon oktii. Mađi unnibut kristállat leat, dađi eanet jiekŋačanastagat leat voluma-ovttadagas. Ovdal go sinteren-nuppástuhttin álgá, de lea muohta oalle luotkkus, earenoamážit go lea muohttán, go biegga ii leat vel váikkuhan dan. Dađi mielde go jiekŋačanastagat šaddet, de garra muohta, ja šaddá hui nanus. Guoldun leat kristállat hui unnit, diamehtara mielde lea unnit go 0,5 mm (Halfpenny &amp; Ozanne <em type="italic">, </em>1989:45; Lied &amp; Kristiansen, 2003:53-54). </p>
<p>Dábálaš gielas <em type="italic">muohta </em>-tearpma sisdollui gullet maiddái muohtagierragii šaddan jiekŋahámit, maid ekologat atnet hui dehálažžan (Halfpenny &amp; Ozanne, 1989:38). Jiekŋagearddit leat šaddan golmma ládje; biekka fierahemiin, beaivváža liggemiin (suddamiin/galbmimiin) ja arvvi maŋis galbmimiin (Halfpenny &amp; Ozanne <em type="italic">, </em>1989:49). Go muohttá iešguđetlágan dálkin, de dat čuohcá muohtagierragii, muhto maiddái muđui muohttagii, danne go ođđa vahca gokčá gearddi mii lei muohtagierragis ja nu šaddet muohttagii gearddit (Brattlien, 2008:27). 2.2.3 Muohttaga klassifiseren 2.2.3.1 Muohtafysihkka-vuđot muohtaklassifiseren </p>
<p>Muohtadutkamis leat ráhkadan iešguđetlágan klassifikašuvnnaid mat čilgejit iešguđetlágan muohttaga. Muohttaga leat klassifiseren muohtafysihka mielde (Colbeck <em type="italic">et al., </em>1990; Fierz <em type="italic">et al., </em>2009). Riikkaidgaskasaš klassifikašuvdna man mielde sáhttá juohkit iešguđet áiggi muohtašlájaid mat lea eatnama nalde, lea okta dain boarráseamos muohtaklassifikašuvnnain, mii aittobáliid lea ođastuvvon (Fierz <em type="italic">et al., </em>2009). Klassifikašuvnna ulbmil lea ráhkadit vuođđorámmaeavttuid muohttaga birra muohtakristálla hámi ja sturrodaga kvalitatiiva čilgehusaid mielde (Armstrong &amp; Brun, 2008:21) ja maiddái ahte feara makkár geavahanjoavkkut sáhttet ávkkástallat das, dutkiid rájes čuigiid rádjái. Dat lea ráhkaduvvon nu ahte eanas observašuvnnat sáhttet čađahuvvot eaŋkilis rusttegiiguin dahje dušše áicamiin (Hestnes <em type="italic">et al., </em>2010:2). </p>
<p>Klassifikašuvnnas juhket <em type="italic">muohtti muohttaga </em>ovcci kategoriijai muohtahámi mielde (morfologalaš klassifikašuvdna). Das lea maid proseassavuđot klassifikašuvdna ja dasto vel liigedieđut das makkár fysihkalaš proseassat dahket šlájaid ja man nanus dán šlájat muohta lea (Kristensen, 2007; Fierz <em type="italic">et al., </em>2009). 2.2.3.2 Árbevirolašmáhtu-vuđot muohtaklassifiseren </p>
<p>Maiddái sámegiela muohtasániid sáhttá klassifiseret. Israel Ruong (1964:76-77) čulddii muohtatearpmaid faktoraid ja gihpuid mearkkašumi mielde ja juogi ovcci kategoriijai: 1) muohtahivvodat (man ollu muohta lea), 2) muohttaga konsisteansa, 3) movt muohta guoddá, 4) siivu, 5) oppas ja luottat muohttagis, 6) ritni ja čođđi (muorain ja diŋggain), 7) suddan ja bievlan, 8) muohtadielkkut geasset ja 9) iešguđetlágan dási dálveguohtundilálašvuođat.</p>
<p>Ruong čilgii muohttaga ekologalaš perspektiivvas ja bijai iskama rámma ekologiija aspeavtta mielde, go čanai organismmaid oktavuođaid birrasii, elliid ja šattuid oktavuhtii, ja lassin vel dálkkádahkii, bibmosii ja eatnamii. Son suokkardalai olbmo ja bohcco gaskavuođaid, eatnama ja olbmo gaskavuođaid ja bohcco ja eatnama oktavuođaid (Ruong, 1964). Dán seammá klassifikašuvnna mielde leaba maiddái Svonni (1981) ja Jernsletten (1994) čilgen sámegiela muohtaterminologiija.</p>
<p>Svonni lea čájehan ahte dálketearpmain lea maid hui čielga spesialiserendássi, mii fas čájeha ahte sámi álbmogis leat čiekŋalis dieđut ja máhttu dálkkádagaid ja dálkkiid birra (1981:6-13). Son leage čállosis čilgen sihke dálke- ja muohtaterminologiija. Dálkki čilge muohttimiin, biekkain, temperatuvrrain (Svonni, 1981). Svonni (1981) čájeha iežas dálketearbma-oppalašgeahčestagain ahte leat hui ollu doahpagat mat gullet dálkeproseassaide, nugo muohtti-proseassat ja biekkaproseassat main lea váikkuhus muohttagii ja maid doahpagiid main lea temperatuvrrafaktor mielde.</p>
<p>Doabaanaliissa vuođul, mainna lean iskan muohtadoahpagiid muohtafysihka ja strategalaš dovdomearkkaid, sáhttá fuomášit doahpagiid dárkilisvuođaid mat geavahuvvojit boazodoalus (Eira <em type="italic">et al., </em>2011, sáddejuvvon sisa). Dáidda máhcan fas 4. kapihttalis. <em type="bold">3. METODOLOGIIJA </em></p>
<p>Dutkama vuolggasadjin lea lingvistihkalaš ipmirdanvuogit, nappo muohtaterminologiija suokkardallan sisdoalu ja geavahusa dáfus boazodoalus.</p>
<p>Barggus lea leamaš dárbu geavahit máŋggalágan metodaid oažžun dihte dieđuid iešguđetge beliide. <em type="bold">3.1 Dutkanguovlu </em></p>
<p>Prošeavtta dutkan lea čađahuvvon</p>
<p>Guovdageainnu dálve-orohagain, Oarje-Finnmárkku boazodoallo-guovllus (govus 6). Oarje-Finnmárkku boazodoalloguovllu ollislaš areála lea sullii 24 400 km2 ja mas leat Finnmárkku oarjjabealli ja Romssa fylkka davimus guovllut mielde.</p>
<p>Guovdageainnu ja</p>
<p>Kárášjoga suohkanrádji earuha Oarje-</p>
<p>Finnmárkku ja</p>
<p>Nuorta-Finnmárkku boazodoalloguovlluid. <em type="bold">3.2 Dátaid čilgehus </em></p>
<p>Dátačoahkkaldagas leat jearahallamat, govat, videobáddemat, guođohanbeaivegirjjit, muohta- ja temperatuvrramihtideamit (tabealla 1).</p>
<p><em type="bold">Tabealla 1: Dutkanmetodaid geavaheami oppalašgeahčestat </em></p>
<p><em type="bold">Dutkanoassi </em><em type="italic">/Dátaid háhkan </em></p>
<p><em type="bold">Čohkkenmetoda </em></p>
<p>Boazodoalu muohtaterminologiija</p>
<p>Jearahallan ja báikegodde-vuđot bargobájit</p>
<p>Muohtaterminologiija geavaheapmi beaivválaččat</p>
<p>Báikegodde-vuđot gozihanvuogádat mas geavahit beaivegirjji.</p>
<p>Muohtadoahpagiid ovttastahttin muohtafysihkain</p>
<p>Muohtamihtideamit Temperatuvrramihtideamit</p>
<p>Dálke- ja muohtaobservašuvnnat</p>
<p>Beaivegirjjit</p>
<p><em type="italic">Dátaid analiisa </em></p>
<p>Muohtadoahpagiid čohkket ja daid sisdoalu čilget.</p>
<p>Čohkket muohtatearpmaid jearahallamiin, listtuin, čállosiin. Ráhkadit muohtatearbmalisttu. Doaba-analiisa ja kategoriseren. Muohtafysihkka Govat</p>
<p>Muohtadoahpagiid geavaheapmi</p>
<p>Beaivegirjeanalyseren ovttas meterologalaš dieđuiguin ja muohtamihtidemiiguin.</p>
<p>Registreret boazovázziid vásáhusaid ja ipmárdusa dálkkádatrievdamiid birra, sin heivehanmekanismmaid ja sin ipmárdusa ja árvvoštallamiid mii dagaha riskkaid.</p>
<p>Jearahallamat ja beaivegirjeanalyseren.</p>
<p><em type="italic">Govus 6: Oarje-Finnmárkku boazodoalloguovlu, dálveorohagat, juhkkon golbman johtolahkan. </em></p>
<p>Dátaid čohkken lea čađahuvvon semi-struktuvrralaš jearahallamiiguin oažžun dihte dárkilis dieđuid ja čiekŋalit ipmárdusa muohttaga ja guohtundilálašvuođaid birra. Semi-struktuvrralaš jearahallan lea vuohki mii lea gaskkal struktuvrralaš jearahallama ja luovos jearahallama. Dán barggus geavahuvvo rabas, ráhkkanuvvon, njálmmálaš jearahallan (Dalen, 2004).</p>
<p>Jearahallamat ledje sámegillii. Krupnik earáiguin oidne dehálažžan geavahit jearahallamiin dan giela maid olbmot, geaid áiggui jearahallat, hupme (Krupnik <em type="italic">et al., </em>2010). </p>
<p>Jagiid 2007-2009 jearahallojuvvojedje 34 olbmo (<span type="quote">”Ceavvi”</span> prošeavttas, mielddus 2). Jearahallamat transkriberejuvvojedje sánis sátnái čállingiela mielde. Dutkamii leat gártan 800 siiddu transkripšuvdna.</p>
<p>Siiddaid beaivválaš muohtaterminologiija geavaheapmái leat ráhkadan metoda mas siiddat ieža čálle beaivegirjjiide iežaset gozihanáicamiid.</p>
<p>Go muohtadoahpagiid leat ovttastahttán muohtafysihkain, de dasa leat sámegiela muohtadoahpagiid dieđuid kombineren muohtamihtidemiiguin, temperatuvrramihtidemiiguin, dálke- ja muohtaobservašuvnnaiguin ja beaivegirjjiiguin (Eira <em type="italic">et al </em>., 2010; Eira &amp; Mathiesen, 2011, manus; Eira <em type="italic">et al., </em>2011, sáddejuvvon sisa). Guođohanbeaivegirjjiid analiissain (Eira &amp; Mathiesen, 2011, manus) lean ožžon dieđuid boazovázziid guođoheami vásáhusain dálvemáilmmis, sin heivehanmekanismmaid ja sin ipmárdusaid ja árvvoštallamiid mat sáhttet dagahit riskkaid ellui. </p>
<p>Oažžun dihte ipmárdusa ja oainnuid movt guođoheaddjit hálddašit6 bohccuid/ealu dálveáiggis, de lean maiddái čuvvon boazovázziid ealu luhtte ja observeren sin siiddastallama ja gulahallama siidaguimmiiguin, vai buorebut ipmirdan sin doabageavaheami ovttas ekologiijamáhtuin “ <em type="italic">hálddašit </em>” ealu, mii lea oassálasti-observašuvdna (Stene, 1999). Dákkár vugiin lea vejolaš fuomášit ja ovdanbuktit beliid, mat ovdagihtii eai soaitte leamaš čielgasat. 6 Forvalter (jfr. Johan Klemet Kalstad doaba gii gohkke ealu) <em type="bold">3.3 Informánttat </em></p>
<p>Informánttaid válljemis lean atnán eaktun ahte informánttat fertejit leat oahppan boazodoallofágaterminologiija boazobargguid čađa ja leat hárjánan atnit dáid sániid. Dutkama oasseváldit eai leat válljejuvvon statistihka duhtadeami dihte, muhto danne go sii addet mávssolaš dieđuid dutkamii.</p>
<p>Lean válljen guokte váldoinformántta (olbmot geain lea ekspeartadiehtu ášši birra) danne go 1) soai leaba eallinagi bargan bohccuiguin, mánnávuođa rájes juo, 2) soai leaba measta dadjat guovtti buolvva olbmot, 3) goappašagat leaba čeahpit čilget ja ovdanbuktit áššiid. Isko-Ánte (Aslak Anders</p>
<p>Isaksen Eira), riegádan 1917, gullá Cohkolaga orohahkii. Son lea agi beaivvi bargan bohccuiguin ja lea johtán moatti johtolagas. Sus ii leat šat siidaoassi, muhto sus leat bohccot bártnis geahčus. Son bargá ain bohccuiguin, čuovvu goit gárddástallamiid. Vaikko lea dan mađe agis, de sus lea hui buorre muitu. Ovlla-</p>
<p>Juhán Ovlla Issát-Máhtte (Isak Mathis O. Eira), riegádan 1942, gullá</p>
<p>Fávrrosordda orohahkii. Sus lea siidaoassi ja ieš bargá ealuin beaivválaččat. Son lea guhká leamašan iežas dálvesiidda siiddaisidin. Sudnu čilgehusat leat vuođđun buot muohtadoabaanaliissain, ja nu eai leat merkejuvvon sierra, eará go jus leat lassi čilgehusat muhtun doahpagii.</p>
<p>Barggus ledje maiddái 10 informántta geat gullet viđa siidii Oarje-</p>
<p>Finnmárkku boazodoalloguovllu dálveorohagaide (Eira &amp; Mathiesen, 2011, manus). Beaivvegirjjiid vuođul leat siiddat ieža gozihan iežaset beaivválaš guohtundili. Báikegoddevuđot resurssagoziheapmi lea proseassa mas báikegoddi ieš goziha, geahččá, guorahallá, árvvoštallá áššiid mat leat dehálaččat báikegoddái (Eira &amp; Mathiesen, 2011, manus). Beaivegirjjiid jurdda lei oččodit beaivválaččat dieđuid das movt siiddastallan dáhpáhuvvá dálvet, movt boazovázzi árvvoštallá dilliid mat váikkuhit bohccui, movt karakterisere guohtundilálašvuođa ja makkár strategiijaid atná čoavdin dihte iešguđetlágan dilálašvuođa mat čuožželit (ibid.). <span type="quote">”Ceavvi”</span>-prošeavttas7 leat 12 nuorra sámi dutkanveahki čohkken ja dokumenteren boazosápmelaččaid árbevirolaš boazodoallomáhtu muohttaga ja guohtuma birra. Ulbmilin dáinna prošeavttain lei oanehis áiggis eanemus lági mielde čohkket ja dokumenteret boazosápmelaččaid árbevirolaš boazodoallomáhtu.</p>
<p>Jearahallamat leat transkriberejuvvon čállingillii.</p>
<p>Informánttaid birra lea čilgejuvvon mildosis 2. Jearahallit leat čađahan juogo boazodoallo-oahpuid Sámi allaskuvllas dahje leat čađahan Ealát-prošeavtta lágidan kurssaid ja ožžon oahpu das movt árbevirolaš máhtu sáhttá dokumenteret, movt sáhttá čađahit jearahallama ja movt sáhttá háhkat informánttaid.</p>
<p>Dutkamis lean maiddái geavahan historjjálaš báddemiid, 1970-loguin, oažžun dihte historjjálaš dieđuid áššiide omd. movt boazovázzit muitaledje vásáhusaid ja muittuid earenoamáš dálvviid ja eará muohtadiliid birra man sáhtii buohtastahttit historjjálaš dálkkádatdátaiguin.</p>
<p>Eanas informánttaid namat, earet váldoinformánttaid, leat anonymifiserejuvvon iežaset sávaldagaid mielde. Informánttat leat duostan rahppasit čilget áššiid, dáhpáhusaid ja vásáhusaid, main maiddái namahedje guovlluid ja olbmuid, danne go sii ledje oadjebasat go sis lei čálalaččat soabaduvvon ahte sin namat eai galgga almmuhuvvot. Dán dutkamis leat buot informánttat beassan dárkkistit dátaid, dátaanaliissaid, bohtosiid, mat galget almmuhuvvot ja leat ožžon vejolašvuođa buktit mearkkašumiid daidda (ICR, 2006). 7 Prošeakta gulai dán dutkanprošektii, mii lei oassin EALÁT-prošeavttas maid Sámi allaskuvlla/Riikkaidgaskasaš boazodoalloguovddáš (ICR) jođiheigga. <em type="bold">3.5 Muohtafysihkka ja temperatuvrramihtideamit </em></p>
<p>Muohtamihtideamit leat čađahuvvon guođohanstašuvnnain, duoddaris</p>
<p>Čuonjájávrri lahka, sullii 20 km eret Guovdageainnus ja iskanstašuvnnas, mii lei lahka márkanbáikki.</p>
<p>Sihke guođohanstašuvnnain (Eira &amp; Mathiesen, 2011, manus) ja iskanstašuvnnas lea áibmo- ja muohtatemperatuvra mihtiduvvon.</p>
<p>Dasa leat geavahan mihtidanrusttega, termokrona, mii lei čadnon beannot mehteraš impregnere-juvvon stolpui (govus 7).</p>
<p>Termokrona lea ráhkaduvvon guovtti teknologiijas, microchipa stálledoasaža siste (iButton) ja prográmma masa vurket dieđuid (1-Wire). Termokrona iButton:is lea temperatursensor, diibmu ja muitu, ja 1-</p>
<p>Wire:iin sáhttá logahit mihtiduvvon dátaid (http://www.thermodata.com.au) .</p>
<p>Termokronat prográmmerejuvvojedje mihtidit temperatuvrra mearriduvvon áiggiid nu ahte mihtidedje juohke 6. diimmu, dii. 07.00, 13.00, 19.00, jna.. Dán oktavuođas lean čuvvon áigemeriid maid Meteorologalaš instituhtta geavaha áibmotemperatuvrraid mihtideamis. Juohke termokronai merkejuvvui sierra nummariin identifiserema dihte. Juohke stolpui biddjojuvvojedje guhtta termokrona, ná: eatnamii, 10 cm, 35 cm, 50 cm, 75 cm ja 150 cm (govus 7).</p>
<p>Bajimus termokronai biddjui suonjardanšearbma, mii suddje suonjardeami nu ahte oaččuimet eanemus lági mielde rievttes dátaid. Dákkár stoalppu lea juohke guođohanstašuvdna ceggen iežas dálveorohahkii. Prošeavttas leat leamaš 42 termokrona mat leat guođohanstašuvnnain ja iskanstašuvnna stoalppuin ja maid</p>
<p><em type="italic">Govus 7: Temperatuvrra mihtidanrusttegat </em>golbma dálvvi geavaheimmet (Maynard <em type="italic">et al </em>., 2010; Eira <em type="italic">et al </em>., 2011, sáddej. sisa). <em type="bold">4. DAVVISÁMEGIELA MUOHTADOAHPAGAT, DAID SISDOALLU JA GEAVAHEAPMI </em></p>
<p>Oktiibuot 318 sámegiela doahpaga mat geavahuvvojit go čilge muohta- ja muohtadiliid ja muohtanuppástuhttimii boazodoalu oktavuođas</p>
<p>Guovdageainnu boazodoalloguovllus (mielddus 1).</p>
<p>Davvisámegiela muohtadoahpagiid lean juohkán guovtti váldokategoriijai, namalassii muohtadoahpagat mat sisttisdollet muohta- ja jiekŋafysihkalaš (muohtašlájaid, muohtadiliid, muohtanuppástuhttimiid ja maiddái beliid mat váikkuhit muohttaga dahje daid váikkuhusaid bohtosiid, nugo temperatuvrra, biekka, arvi, muohta/arvi, ja áimmu). Dasto leat muohtadoahpagat main sisdoalu dáfus lea viidát mearkkašupmi go dušše muohtafysihkka, maid sáhttá defineret boazodoalu vuođđodoaban, mii earenoamážit guoská bohcco birgejupmái ja ceavzimii, nu go guohtumii, vánddardeapmái, vuohttimii, oaidnimii.</p>
<p>Teorehtalaš doabaanaliissain mainna mearriduvvo makkár erohusat doahpagiin leat, lean analyseren doahpagiid mearkkašumi ja sisdoalu ja buohtastahttán doahpagiid nubbi nuppiin (Eira <em type="italic">et al </em>, 2010; Eira <em type="italic">et al., </em>2011, sisa sáddejuvvon; Eira &amp; Mathiesen 2011, manus). Guorahallan orru duođašteame ahte sámegiella lea dat giella mas lea riggámus muohtaterminologiija ja vel riggát go inuihtaid gielain, main lingvisttat leat navdán 1800-jagi loahpa rájes ahte leat eanemus muohtasánit (Krupnik <em type="italic">et al., </em>2010). <em type="bold">4.1 Artihkkaliid čoahkkáigeassu </em></p>
<p>Vuosttaš artihkkalis “ <em type="italic">Muohtatearpmaid sisdoallu ja geavahus </em>” (Eira <em type="italic">et al., </em>2010) leat davvisámegiela muohtadoahpagiid álggahusanaliisa, daid geavahus ja definišuvnnat. Dás deattuhit árbevirolaš muohtadoahpagiid mearkkašumi ja earenoamážit daid geavahusa gulahallama dárbbu ektui ja boazodoalu vuođđoeavttuid ektui. Sámegiela muohtadoahpagat sisdollet eavttuid mat sihke duddjojit bohcco ceavzimii ja ahtanuššamii, muhto maiddái olbmo bargovejolašvuođaide. Terminologiijateoriija vuođul ja earenoamážit guđa vuođđoelemeantta vuođul, mat váikkuhit geavatlaš boazodollui (bohcco dárbbuid ektui; guohtun, suodji, siivu, vai goastá lihkadit ja olbmo doaimmaid ja dárbbuid ektui; siivu, vai goastá lihkadit, siivu, vai sabet/reahka johtá, vuohtádat ja oaidnin), leat digaštallan guovddáš muohtadoahpagiid sisdoalu ja geavahusa. </p>
<p>Sámegiela muohtadoahpagat orrot čatnaseame nubbi nubbái dan mielde makkár boazodoalu elemeanttaid dat čilgejit ja maiddái gulahallandárbbuid mielde.</p>
<p>Dehálaš fuomášupmi lea ahte sámegiela muohtadoahpagiid geavaheami regulerejit guokte dahje eanet guovddáš dilit 1) áigi goas doaba geavahuvvo ja 2) dilli masa doaba čujuha. Analiisa čájeha málle movt informánttat leat čilgen sámegiela muohtadoahpagiid ja ahte doahpagis leat dávjá máŋga dovdomearkka, mas unnimus 7 iešguđetlágan faktora namuhuvvojit čilgehusas: 1) dálkki/muohttaga rievdan, 2) muohtakvalitehta, 3) garasvuohta, 4) stratigráfiija, 5) muohttaga váikkuhus bohccui, 6) áigi goas geavahuvvo ja 7) bohcco/ealu láhtten. Artihkkalis čájehit hástalusaid maid vásiha doahpagiid sisdoalu čilgedettiin, jura dainna go daid iešvuohta lea ahte doaba dábálaččat fátmmasta sihke vuođđodefinišuvnna, mii sáhttá hui dávjá leat intuitiivvalaš iige eksplisihtta, ja lassin geavatlaš beliid ja gulahallanbeliid. Dan dihte leat dát earáláganat go dat mat leat ráhkaduvvon čilgen dihte dieđalaš definerejuvvon doahpagiid. Orru leamen oalle čielggas ahte lunddolaš árbevirolaš giela doahpagiid lea sakka váddásit čilget go dihtomielalaččat ráhkaduvvon fágadoahpagiid ja tearpmaid. </p>
<p>Nubbi artihkal “ <em type="italic">Ođđa siida-vuđot gozihanvuogádat observeret dálveguohtuneatnamiin dálkkádatvariabilitehta váikkuhusaid sámi boazodoalus </em>.” (Eira &amp; Mathiesen, 2011, manus) guorahallá jearaldaga movt sáhttá gozihit dálkkádatvariabilitehta ja -rievdamiid dálveguohtoneatnamiin árbevirolaš máhtu mielde, man vuođđu lea boazosápmelaččaid fágagiella. Ođđa gozihanvuogádahkii geavahuvvui ođđa ráhkaduvvon guođohanbeaivegirji, mas deattuhuvvojedje muohtadilit ja dáid váikkuhusat dálveguođoheapmái. Viđa siidda boazovázzit Guovdageainnus gozihedje beaivválaččat muohtadiliid, biekka, arvvi/muohttaga, ealu láhttemii relaterejuvvon duovdagiidda viđa mánus golmma jagi áigái (2007 -2009) čilgejuvvon sin árbevirolaš máhtuin. Bohtosat čájehit ahte guođohanbeaivegirjji sáhttá geavahit gozihangaskaoapmin observeret guohtundiliid variabilitehta ja máŋggabealátvuođa beaivvis beaivái, guohtoneatnamiid gaskka, siiddaid gaskka ja dokumenteret boazovázziid dálveguođohanstrategiijaid. Ovdamearkan dehálaš fuomášumis lea ahte siiddat geavahit dálveguohtoneatnamiid strategalaččat ja systemáhtalaččat áiggi ja eatnamiid ektui. Buot vihtta siidda geavahedje topográfalaš guovlluid hui ovttatládje seammá áiggis jagis. Dasa lassin čájeha gozihanvuogádaga analiisa ahte muohtadilit regulerejit bohcco ekologiija, boazovázziid beaivválaš guođoheami ja boazovázziid ekonomiija. </p>
<p>Guođohanbeaivegirje-metodageavaheapmi movttiidahttá siida-vuđot goziheami geavahit boahtteáiggis go galgá gozihit muohta- ja guohtunresurssaid. Váldofuomášupmi lei ahte boazovázziid máhttu muohttaga birra lei holisttalaš ja eambbo čadnon ealu guohtunekologiijii go buohtastahttá luonddudiehtaga dárkilis definišuvnnaiguin mat leat vuođđuduvvon fysihkalaš muohtadovdomearkkaid nala. Čohkkejuvvon dieđut speadjalastet boazovázziid árbevirolaš máhtu muohttaga ja muohtarievdamiid birra ja leat maid movttiidahttán nuorra boazovázziid eanet digaštallat dáid áššiid.</p>
<p>Goalmmát artihkal “ <em type="italic">Árbevirolaš sámi muohtaterminologiija ja muohttaga fysihkalaš iešvuođaid čilgen - guokte diehtovuogi </em>” (Eira et al., 2011, sáddejuvvon sisa) čilge movt olmmoš ipmirda luonddu iežas báikkálaš máhtu mielde ja dan mielde movt iežas oktavuohta luondduin lea čadnon iežas beaivválaš eallimii. Dát čilgehusat leat oassin árbevirolaš gielas ja duddjojit fágaterminologiija mii lea earenoamážit heivehuvvon báikkálaš dárbbuide ja geavatlaš diliide. Muohta duddjo eanas eavttuid boazodoalu diliide dálvet. </p>
<p>Muohtadoahpaga šlájat bidjet eavttuid makkár vánddardeapmi, vuohttin, oaidnin ja guohtun sáhttá šaddat. Doahpagiid, maid geavahit čilget muohttaga eatnama nalde, sisttisdollet dovdomearkkaid mat leat dárbbašlaččat go ságastallat muohtaiešvuođaid birra mat gusket guovllu boazodollui. Dán artihkkalis leat árbevirolaš sámegiela muohtadoahpagiid ja daid definišuvnnaid buohtastahttán luonddudieđalaš ja fysihkalaš muohtaklassifikašuvnnain. Sámegiela árbevirolaš muohtadoahpagiid guorahallama čađaheamis jearahalaimet boazovázziid.</p>
<p>Bohtosat čájehit ahte máŋga sámegiela muohtadoahpaga čilgejit muohtadiliid no go riikkaidgaskasaš standárdat definerejit daid, ja eará muohtadoahpagat fas čilgejit fysihkalaš proseassaid mat dagahit dihto muohtadiliid. Goalmmát muohtasorttas muohtadoabačoakkáldagas lea čielga gulahallanulbmil muohtadiliid birra, ja dat doibmet boazodoalu siskkáldas gulahallamii.</p>
<p>Doabasisdoalu analiissat čájehit ahte sámegiela muohtadoahpagiin leat dovdomearkačoahkit mat gullet sihke boazodollui ja muohtafysihkkii. Muhtun sámegiela muohtadoahpagiid čilgehusaid sáhttá buohtastahttit ICSSG (International Classification of snow on the ground) muohtaklassifikašuvnnain, nu go omd. <em type="italic">seaŋáš= depth hoar </em>; <em type="italic">Vahca </em>= <em type="italic">Precipitation Particles </em>. Dása lassin čájeha dát guorahallan man dehálaš lea geavahit sámegiela muohtaterminologiija go galgá ráhkadit hálddašanstrategiijaid dálkkádatrievdamiidda sámi boazodollui deattuhemiin guokte ipmárdusmálle. </p>
<p>Njealját artihkkal “ <em type="italic">Árktalaš dálkkádaga ja eanangeavaheami rievdamiid váikkuhusat boazodollui: Eamiálbmotmáhttu ja gáiddusmihtideapmi </em>” (Maynard et al,. 2010) addá oppalašgeahčestaga movt eamiálbmogat, boazoálbmogat leat álggahan dutkama dálkkádatrievdamiid váikkuhusaid birra ja ovdánahttán báikkálaš heivehanstrategiijaid, maid vuođđu lea iežaset árbevirolaš máhttu eatnamiid ja daid geavaheami birra. Dutkan lea riikkaidgaskasaš fágaidrasttideaddji ovttasbargu dutkanásahusaiguin ja viiddis ovttasbargu man bokte buvttadit máhtu. Muhtun bohtosat ja čilgehusat dátavuogádagas movt sáhttá ovttastahttit árbevirolaš eamiálbmotmáhtu gáiddusmihtidemiiguin ja eará dieđalaš dátaiguin leat ovdanbukton. <em type="bold">4.2 Muohtadoahpagiid dovdomearkkat </em></p>
<p>Dán guorahallama gielalaš bealis lean deattuhan defineret doahpagiid ja identifiseret doahpagiid vuođđokarakteristihkat dahje -dovdomearkkaid (Eira <em type="italic">el al. </em>, 2010, Eira <em type="italic">et al., </em>, 2011, sáddej.sisa). Juohke muohtadoahpagis lea iežas sadji doabavuogádagas ja dán vuođul sáhttá muhtun muddui čilget dan oktavuođaid eará muohtadoahpagiiguin. Sámegiela muohta- ja jiekŋa doabavuogádat lea huksejuvvon smávva doabavuogádaiguin mat gokčet stuorit ja smávit vuolitosiid fágasuorggis. Muohtadoahpagiin leat dovdomearkačoahkit. </p>
<p>Dovdomearkkat sáhttet gullat sihke muohtafysihkkii ja áššiide mat deattuhuvvojit boazodoalus (tabealla 2).</p>
<p><em type="bold">Tabealla 2: Gávcci muohtadoahpaga analiisa dovdomearkkaid mielde </em></p>
<p><em type="bold">Faktorat </em></p>
<p><em type="bold">Earuheaddji faktorat </em><em type="italic">vahca seaŋáš čearga cuoŋu sievlla soavli činus skáva </em></p>
<p>Konsisteansa njuoska ¨ goike ¦ ¦¦¦¦¨¨¦¦garasvuohta garra ¦ dipmá ¨ ¨¨¦¦¨¨¦¦</p>
<p>Guoddá go vai ii guoddá ¦ ii guotte ¨ ¨¨¦¦¨¨¨¨</p>
<p>Biegga váikkuhan</p>
<p>Biegga váikkuhan ¨</p>
<p>Ii váikkuhan ¦ ¦¨gearddit assás ¨ asehis ¦ ¨¨¦¦šládja muohta ¦ jiekŋa ¨ ¦¦¦¨¦¨</p>
<p>Metamorfosa</p>
<p>Dest. ¦ Sinter. ¨ Konstr.  Suddan/galbmin ¦/¨ ¦</p>
<p>Startigrafiija gierragis ¦ gasku ¨ botnis  ¦¦¦¨¦¦¦</p>
<p>Áigi čakčadálvvi ¦ dálvet ¨ giđđadálvvi ¦¨¨¨</p>
<p>Vuođđoeavttut I-VI</p>
<p>I, II, III, V</p>
<p>IIIb</p>
<p>IIIa</p>
<p>IIIa</p>
<p>III</p>
<p>Muohtadoahpagiid dovdomearkkaid čielggadeapmi čájeha sisdoalu dáfus makkár ovttaláganvuođaid ja erohusaid doahpagiin leat.</p>
<p>Earuheaddjefaktorat maid mielde buohtastahttit leat nu go muohtakonsisteansa (leago muohta njuoskkas vai goikkis), garasvuohta (dipmá vai garra muohta), guoddá go muohta vai ii, leago biegga váikkuhan vai ii, leat go asehis vai assás gearddit, makkár šládja lea (muohta vai jiekŋa), makkár metamorfosa ráhkada muohttaga, startigrafiija (gokko muohtašládja lea muohttagis) (Eira <em type="italic">et al. </em>, 2011, sáddej. sisa). Dáidda lassin lea áigi (goas doaba geavahuvvo) (Eira &amp; Mathiesen, 2011, manus) ja vuođđoeavttut I – VI, A. Bohcco dárbbuid ektui: (I) <em type="italic">guohtun </em>, (II) <em type="italic">suodji </em>ja (IIIa) <em type="italic">siivu; </em>B. olbmo doaimmaid ja dárbbuid ektui: (IIIb) <em type="italic">siivu </em>: (IV) <em type="italic">siivu </em>, (V) <em type="italic">vuohtádat </em>ja (VI) <em type="italic">oaidnin </em>(Eira <em type="italic">et al. </em>, 2010). </p>
<p>Dákkár analiisa mielde (gč. tabealla 2) sáhttá oaidnit oktavuođaid doahpagiid gaskka ja oktasaš dovdomearkkaid mat čájehit doahpagiid ovttaláganvuođaid ja erohusaid. Ovdamearkan čájehan <em type="italic">činus </em>- ja <em type="italic">skáva </em>-doahpagiid mat sisdoalu dáfus orruba oalle ovttalágan doahpaga. Dáid doahpagiid ovttaláganvuođat leat ahte goappašat doahpagiid sisdoallu čájeha ahte dat leat asehis muohtagearddit, leat garra muohttagat, mat eai áibbas guotte ja mat leat muohtagieramuohttagat. Earuheaddji faktorat leat <em type="italic">činus- </em>doahpagis leat muohtakrystállat, ja <em type="italic">skáva- </em>doahpagis fas jiekŋakrystállat <em type="italic">, činus </em>lea destruktiiva metamorfosa boađus ja <em type="italic">činus </em>fas suddan/jiekŋun metamorfosa, </p>
<p><em type="italic">Činus </em>adnojuvvo dálvet ja <em type="italic">skáva </em>fas giđas dálvvi ja dasto vel gullá <em type="italic">činus </em>guohtumii, I, ja <em type="italic">skáva </em>fas vánddardeapmái, III. Dáid fáktoriid vuođul sáhttá dadjat ahte dát doahpagat eai leat synonymat, muhto guokte sierranas doahpaga. </p>
<p>Dat ahte sámegielat eai leat ovttaláganat čájehuvvo go buohtastahttá davvisámegiela muohtasániid ja lullisámegiela muohtasániiguin. Go iská jiekŋagertniid sisdoalu, de čielgá ahte lullisámegillii dat leat dárkileappot go davvisámegillii. Lullisámegielas leat 17 iešguđetlágan tearpma mat muitalit geardnešlájaid birra mat leat muohtagierragis. Okta ágga manne lullisámegielas jáhkkimis leat nu ollu muohtasánit mat čájehit gertniid, sáhttá leat ahte muohttaga nuppástuvvan dáhpáhuvvá jođáneappot ja dávjjibut lullin go Davvi-</p>
<p>Skandinavia siseatnamiin (Magga, 2010). <em type="bold">4.3 Sámegiela muohtadoahpagiid kategoriseren ja klassifiseren </em></p>
<p>Okta oassi guorahallamis lei kategoriseret muohtadoahpagiid daid gaskavuođaid vuođul. Kategoriseren mearkkaša gávdnat ovttalágan- ja earuheaddjedovdomearkkaid ja dan mielde erohusaid ja ovttaláganvuođaid. Lean geahččan movt muohttaga doabamateriála sáhttá juohkit, earenoamážit tearbmalisttu ráhkadeami oktavuođas (mielddus 1). Kategoriseren mearkkaša juohkit diŋggaid dahje fenomenaid iešguđet joavkkuide kriteriaid vuođul, mat dábálaččat leat kategoriijadefinišuvnnat (Greve, 2003).</p>
<p>Dás lean ráhkadan doabavuogádaga, mii gokčá iešguđet doabakategoriijaid ja lean maid čájehan klassifikašuvdnavuogádagain mii lea kategoriijaid mielde.</p>
<p>Klassifikašuvdnavuogádagas leat muohtagearde-vuogádagat, masa omd. gullet <em type="italic">'skáva', 'činus', 'geardni' </em>jna. dahje viiddit vuogádagat, mii gokčá dán muohta- ja jiekŋasuorggi oasi. Doabavuogádat lea čájehuvvon doabadiagrámmaiguin veahkehan dihte čájehit doahpagiid gaskavuođaid ja daid saji doabavuogádagas. Kategoriijat mat gullet seammá skálai dahje syklusii, nugo muohtašlájat mat ovddastit garasvuođa, gullet seammá kategoriijai, ja nugo <em type="italic">skáva, moarri, cuoŋu, ruovdecuoŋu </em>mat gullet garra muohtagearddi kategoriijai. Doabakárttaiguin lea vejolaš govvidit doahpagiid gullevašvuođa ja doahpagiid gaskavuođaid. Muohtadoabakárta sáhttá geavahuvvot gráfalaš veahkkeneavvun organiseret ja ovdanbuktit boazodoalu muohta- ja jiekŋamáhtu (govus 8). </p>
<p><em type="italic">Govus8: </em></p>
<p><em type="italic">Sámegiela muohtadoabavuogádat čájehuvvon gráfalaš doabakárttain, miilea ráhkaduvvon muohta-jajiekŋadoahpagiid oktavuođain/gaskavuođain ja daid ovttálagánvuođain/erohusain dan ektui masa dat gullet. </em></p>
<p><em type="italic">Fiskes rieggá siste leat muohtatearpmat, čuvges alit riekkis čájeha jagi áiggi áššiid, čuvges ruoná čájeha stratigráfalaš gaskavuođaid ja čuvges ruoksát čájeha guođoheami/guohtuma áššiid. </em></p>
<p><em type="italic">Teaksta mii ii leatrieggáid siste, čilge fysihkalaš diliid ja muohtametamorfosa. </em></p>
<p><em type="italic">Njuolat čujuhit proseassaide ja rievddadeaddji syklusiidda. </em></p>
<p><em type="italic">Doabavuogádat lea ráhkaduvvonprográmmain Cmap Tools ( </em></p>
<p><em type="italic">Novak &amp; </em></p>
<p><em type="italic">Cañas, 2008). </em></p>
<p>Klassifiseren lea sirret diŋggaid dovdomearkkaid vuođul.</p>
<p>Doabakárttain (govus 8) lea veahkehan čorget doahpagiid ja nu maid veahkehan kategoriserenbarggu. Kategoriserema vuođđun leat muohtafysihka (muohttaga vuođđoelemeanttat; čáhci, jiekŋa ja áibmu ja proseassat mat váikkuhit muohttagii) ja muohta boazodoalu oktavuođas.</p>
<p>Muohtadoahpagiid dovdomearkkaid lean analyseren juohkimiin doahpaga komponeanttaid earuhan dihte daid iešvuođaid mielde mat leat ontologalaš dásis (Nuopponen, 1994) nugo hápmi, garasvuohta, muohttaga fysihkkastruktuvra, jna. Dán barggu vuođđun (tabealla 3) lean geavahan klassifikašuvnnaid maid muohtafysihkas geavahit (Frietz <em type="italic">et al., </em>2009) ja klassifikašuvnnat mat leat sámegielas (Ruong, 1964; </p>
<p>Svonni, 1981; Jernsletten, 1994).</p>
<p><em type="bold">Tabealla 3: Sámegiela muohtadoahpagiid klassifikašuvdna ráhkaduvvon Fiertz ., 2009, Jernsletten, 1994; Svonni, 1981; Ruong, 1964 vuođul. 1. </em></p>
<p><em type="bold">DÁLKE – JA </em></p>
<p><em type="bold">MUOHTTI-PROSEASSAT JA DAID VÁIKKUHUSAT 2.MUOHTA EATNAMA NALDE, DÁID PROSEASSAT JA VÁIKKUHUSAT 3. JIEKŊAHÁMIT MUOHTTAGIS, ČÁZIS JA EARÁ SAJIS MUOHTTAGIS JA DAID VÁIKKUHUSAT 4.MUOHTAFAKTORAT MASA BOAZODOALLU LEA VÁIKKUHAN </em>1.a. Oppalaš dilli (Riikkaidgaskasaš klassifikašuvdna) 2.a. Oppalaččat ( <em type="italic">Riikkaidgaskasaš klassifikašuvdna </em>; <em type="italic">Goike, njuoska muohta, šládja, metamorfosa jna) </em>3.a. Oppalaččat (Klassifikašuvdnavuogádat) 4. a. Mekánalaš váikkuhus 4.a.1 Bohccuid ja olbmuid maŋis 1.a.1 Šladja, krystálla, symbola 2.b Muohtaiešvuođat 3.b Šlájat 4.b. Luoddakategoriijat 4.b.1 Fieski 4.b.2 luottat 1.b <em type="italic">Paramehtarat mat váikkuhit </em>2.b.1 Njuoska muohta 3.b.1 Jiekŋa kategoriijat 4.c. Guohtun- kategoriijat 1.b.1 Temperatuvra 2.b.2 garra/dipmá 3.b.1.1 Eatnama nalde 3.b.1.2 Muorain 3.b.1.3 Diŋggain 4.c.1 Guohtun 4.c.2 Oppas 4.c.2 Čiegar 1.b.2 Biegga 2.b.3 Gassa/asehis 3.b.2 Jiekŋahámit jávrris ja čázis 1.b.3 Arvi/muohta 2.b.4 Stratigráfiija 3.b.3 Suddan/jikŋon gearddit 1.C Eará 2.c Áigi 3.C. Áigi 4.d. Eará </p>
<p>Muohtaterminologiija materiála lea juhkkon njealji váldokategoriija mielde, main juohkehaččas leat vuollekategoriijat (tabealla 3). Vuollekategoriijat lea huksejuvvon sihke muohtafysihkalaš klassifikašuvnnain (hápmi, metamorfosa, stratigráfiija jna.) ja boazodoalu vuođđoeavttuid mielde (Eira <em type="italic">et al., </em>2010), mat leat merkejuvvon alfanumeralaččat (tabealla 4). Sátnelisttus leat iešguđet kategoriijat čájehuvvon klassifikašuvnna nummáriiguin. Listu sáhttá maid systematiserejuvvot klassifikašuvnna mielde (mielddus 1). </p>
<p><em type="bold">Tabealla 4: Ovdamearka movt muohtasátnelistu lea huksejuvvon. Gurut bealde lea tearbmanummar, muohtatearbma, definišuvdna sámegillii ja de klassifikašuvdna. </em></p>
<p><em type="bold">Nr </em></p>
<p><em type="bold">Tearbma </em></p>
<p><em type="bold">Sámegillii </em></p>
<p><em type="bold">Klassifikašuvdna </em>302 <em type="bold">šuomir muohta </em></p>
<p>Rušša, roavvasit muohta. 3.b.3 312 <em type="bold">veađahat </em></p>
<p>Báiki gokko lea unnán ja seakka muohta dahje muohta ii bisán, gokko veađđá, gokko biegga doalvu muohttaga dađistaga. Báikkit gokko sáhttá veađđan leat dábálaččat: vađat, jalggat, duoddarat, stuora jeakkit. Veađahat lea dakkár mas lea hirbmat buorre guohtun (ja hui buorre ealát). Sullasaš doaba: bieggagaikkohat. 2.a <em type="bold">4.4 Guohtun ja boazodoalu vuođđomuohtadoahpagat </em></p>
<p>Muohtadoahpagat nugo <em type="italic">guohtun, oppas, čiegar, fieski, goavvi </em>leat boazodoalu vuođđodoahpagat (Eira <em type="italic">et al., </em>2010). Dáid doahpagiid sáhttá defineret dynámalažžan danne go doabasisdoallu fátmmasta dávjá sihke proseassaid ja rievddadeaddji diliid omd. dálkki, áiggi, báikki mielde ja sáhttá maid gohčodit dáid árbevirolašmáhtu kompleaksavuogádahkan mii ovddasta boazodoalu holisttlaš ipmárdusa (Eira <em type="italic">et al., </em>2011 sáddejuvvon sisa). <em type="italic">Guohtun </em>- doahpaga kompleaksitehta čájeha ahte doahpaga sisdoallu lea viidát go dušše muohtafysihkka, nappo viidát go dušše muohtašládja. Dán kategoriijai gullet maiddái eará muohtadoahpagat maid ii sáhte dušše muohtašládjan defineret, <em type="italic">oppas, čiegar, fieski, goavvi </em>, maid sisdoalu dovdomearkkat fátmmastit sihke boazodoalloelemeanttat ja muohtafysihkka. </p>
<p>Dát kompleaksa kategoriijat nugo <em type="italic">guohtun </em>ja <em type="italic">čiegar </em>leat čilgejuvvon ja digaštallon sámegiela muohtadoabaanaliisa vuolggasajis man vuođđu lea ahte doaba lea jurdaga ovttadat mii lea ráhkaduvvon daiguin dovdomearkkaiguin mat gullet muhtun objektii dahje objeaktaklássii (ISO, 1998). Dán gielalaš proseassa váldooassi lea leamaš defineret doahpagiid čilgehusaid boazovázziid čilgehusaid mielde. Definišuvnnat čájehit doahpagiid guovddáš dovdomearkkaid ja mihtilmasvuođaid (omd., garra muohta, jiekŋa gearddit, jiekŋabodni luotkko muohttaga ektui, seaŋáš, goike bodni) ja vel unnit ja eanet fásta prototyhpalaš iešvuođaid (nugo ahte gullet áigái, sadjái, stratigráfijii). 4.4.1 Guohtun </p>
<p><em type="italic">Guohtun </em>-doaba čilgejuvvo muohtadiliid ja muohtašlájaid mielde boazodoalu guođohanstrategiijaid ektui. Mu informánttat definerejit guohtuma ná: <em type="italic"><span type="quote">“Guohtun sáni lávejit geavahit go meroštallet man álkit boazu beassá goaivumiin muohttaga čađa bodnái eatnama rádjái gos borramuš gávdno. Dát čilgehus geavahuvvo duššo muohttaga birra, makkár dat lea, iige čilge borramuša birra ja dan dihte dat adno dušše dálvet.”</span> ( </em>Eira <em type="italic">et al </em>., 2010). </p>
<p>Gielalaččat ii geavahuvvo nu dávjá <em type="italic">guohtun </em>-tearpma okto, dat dávjá gáibida sániid mat čilgejit dárkileappot <em type="italic">guohtun </em>-doahpaga dovdomearkkaid. </p>
<p><em type="italic">Guohtun </em>-doaba lea badjedoaba ja dan vuolledoahpagat leat dajaldatdoahpagat omd. “ <em type="italic">buorre guohtun </em>” dahje “ <em type="italic">heajos guohtun </em>” mii mearkkaša ahte dat lea <em type="italic">guohtun </em>-tearbma ovttas adjektiivvain. Dajaldattearbman definerejuvvo tearbma mas leat guokte dahje eanet sáni mat eai leat goallostuvvon oktii (Arntz &amp; Picht 1995). </p>
<p><em type="italic">Guohtun </em>lea muohttaga birra sáhka, mas leat iešguđetlágan gearddit. </p>
<p>Juohke gearddis lea iežas earenomáš dovdomearka garasvuođa dáfus, dat lea ráhkaduvvon iešguđetlágan muohtakrystállain mat balvvain gahččet, ja masa biegga ja muohttaga temperatuvra váikkuhit, ja maid muohtametamorfosa hábme. Leat máŋga muohtašlája mat váikkuhit guohtuma, mat namalassii sáhttet dagahit heajos dahje buori guohtuma (tabealla 5). Iešalddis ii leat dušše okta muohtašládja mii čilge guohtundilálašvuođa, muhto baicca ollislašvuohta muohttaga dáfus, namalassii dat áššit mat váikkuhit muohttaga nuppástuhttima.</p>
<p><em type="italic">Guohtun </em>-doahpaga sisdoallu lea hui kompleaksa ja šaddá vel eanet kompleaksan dan dáfus ahte dasa váikkuhit áigi, báiki ja dálki. Kompleaksitehta lea čilgejuvvon oktii lakton komponeantafierpmádahkan maid ii leat vejolaš čilget mottiin njuolggadusaid (Peloquin &amp; Berkes, 2009). </p>
<p>Go boazovázzi lea guohtuma iskame, de ferte geahččat máŋga variábela oktanaga, nugo muohtafysihka, mii čájeha man álki dahje váttis lea beassat muohttaga čađa ja ferte maid geahččat iešguđetlágan muohtašlájaid.</p>
<p>Guohtuma oppalaš dilli vuolgá das makkár oktavuohta lea muohttagis, arvvis/muohttimis, temperatuvrras, gos biegga boahtá ja man garra biegga lea (Halfpenny &amp; Ozanne, 1989), ja eará biraslaš variábelat nugo topografiija. Nu ahte leat unnimus njeallje faktora mat váikkuhit guohtumii, mat sáhttet dagahit ahte rievdá hui heajos dilis hui buori dillái ja nuppe guvlui, 1) dálki, temperatuvra ja muohtametamorfosa, 2) áigi jagis, 3) báiki, eanan ja/dahje</p>
<p><em type="bold">Muohta </em></p>
<p><em type="bold">Guohtun </em>positiiva negatiiva </p>
<p>Muohtti + -</p>
<p>Vahca +</p>
<p>Seaŋáš +</p>
<p>Luotkku muohta +</p>
<p>Ceavvi -</p>
<p>Cuoŋu -</p>
<p>Skáva + -</p>
<p>Skárta -</p>
<p>Čearga -</p>
<p>Šalka -</p>
<p>Muovllahat -</p>
<p>Oppas + -</p>
<p>Čiegar -</p>
<p>Fieski -</p>
<p><em type="bold">Tabealla 5: Muohtašlájat mat sáhttet dagahit heajos dahje buori guohtuma. </em>vegetašuvdna ja 4) guođoheapmi (Eira <em type="italic">et al., </em>2011 sáddejuvvon sisa; Eira &amp; </p>
<p>Mathiesen, 2011, manus).</p>
<p>Dálki ja temperatuvra sáhttet dagahit ahte muohta eatnama nalde suddá ja de galbmo nu ahte šaddá jiekŋan. Nu suddan-galbmon proseassa sáhttet ráhkadit muohttagii gerddiid dahje gertniid (Halfpenny &amp; Ozanne,1989).</p>
<p>Temperatuvragradieanta muohttagis ja muohtagassodat leat dehálaš faktorat mat sáhttet váikkuhit proseassa mii dagaha heajos dahje buori guohtuma. Go lea heajos guohtun, de muohtagierraga ja muohttaga gearddit leat nu garrasat ahte boazu ii nagot cuvket daid guođudettiin. Mađi eanet suddan-galbmon syklusat leat, dađi garrasit šaddet muohtagearddit, nugo <em type="italic">geardni </em>ja <em type="italic">cuoŋu </em>. Nu šaddá heajos guohtun danne go muohtadilli lea dakkár ahte boazu ii beasa biepmu rádjái muohttaga čađa. Dálki ja temperatuvra sáhttet maiddái buoridit guohtuma, earenoamážit jus lea unnán muohta, ahte muohta lea luotkkus ja bodni ii leat galbmon. Liehmu ja láfu biekkat sáhttet seakŋudit čiehkara ja nu muohta šaddá nu dimis ahte boazu beassá guohtut. Nils Henrik Sara čilge ” <em type="italic">Lea nu ahte galbma dálkkit ja garra biekkat dálvet garradit muohttaga ja gáržudit guohtuma. Muhto biegga ii álot heajut boazodoalu. Garra biekkat liehmu dálkin váikkuhit nuppe guvlui; garra biekkat dipmadit muohttaga nu ahte boazu beassá guohtut </em>.” (Eira <em type="italic">et al., </em>2009). Deháleamos fáktor guohtuma čilgemis, lea bodni. Deháleamos aspeakta mii guoská bodnái, lea dat ahte muohta dahje jiekŋa ii galggaše jiekŋut gitta eatnamii ja šattuide ja nu <span type="quote">"lásset"</span> daid (Routier, 2011). Muohtašládja, mii jiekŋu eatnamii, (bodneskárta dahje/ja bodnejiekŋa), lea vearrámus muohta bohccui danne go dat sáhttá dagahit boazojámu. </p>
<p><em type="bold">Tabealla 6: Guohtumadiliid vuollevariánttat </em></p>
<p><em type="bold">Guohtun </em></p>
<p><em type="bold">Guohtun varianttat </em></p>
<p>Garasvuohta</p>
<p>Báiki hui buorre guohtun njunneguohtun buorre guohtun goaivvosguohtun</p>
<p>Oalle buorre guohtun</p>
<p>Oalle heitot guohtun bieđggus guohtun heitot guohtun</p>
<p>Rudneguohtun</p>
<p>Skoavdeguohtun</p>
<p><em type="italic">Guohtun </em>-doahpaga vuolledoahpagat čilgejit dárkileappot doahpaga sisdoalu muohttaga garasvuođa dáfus ja báikki, mielde gokko lea muohta. </p>
<p>Guohtundiliid ja guohtunvariánttaid čanastagat čájehit <em type="italic">guohtun </em>-doahpaga vuollevariánttaid. Dat kategoriijat main boahtá ovdan makkár muohta lea (garas/luotkkus) gullet kategoriijai buorre/hui buorre guohtun. Vuollevariánttain main lea mielde guovllučanastat, gullet kategoriijai hui heitot/heitot guohtun (tabealla 5). Dán oktavuođas orru guohtun-doahpaga geavaheapmái gullame goit guokte ášši, nappo 1) man garas muohta báikkis lea ( <em type="italic">njunneguohtun, goaivvosguohtun) </em>ja 2) movt dákkár muohta lea báikki mielde: ( <em type="italic">bieđggus guohtun </em>, <em type="italic">rudneguohtun, skoavdeguohtun) </em>. Dát árvvoštallan lea dási mielde. </p>
<p><em type="italic">Njunneguohtun </em>, geavahuvvo go galgá čilget dili go boazu beassá njuniin muohttaga čađa bodnái. Nubbi sullásaš doaba lea <em type="italic">gutnaguohtun </em>, mainna muohttaga buohtastahttá gunain, nappo ahte dat lea luotkkus. Dát guokte čilgejuvvojit buoremus guohtundássin danne go dakkár diliin lea muohta nu luotkkus ahte boazu ii báljo dárbbaš atnit fámuid guohtut. <em type="italic">Goaivvosguohtun </em>geavahuvvo go čilgejit guohtuma nu ahte boazu beassá goaivumiin bodnái, ja dát lea maid daddjon leahkit oalle buorre guohtundillin. Heajut bealde lea <em type="italic">bieđggus guohtun </em>, <em type="italic">rudneguohtun </em>ja <em type="italic">skoavdeguohtun </em>maid geavahit go čilgejit diliid mat dagahit ahte boazu beassá dušše muhtin sajiin bodnái. Omd. dadjet rudneguohtumin dalle go muohtaeatnamis leat dego rutnit, mat dábálaččat leat šaddan njáhcun bievlan čakčat/skábman. Dat čájeha ahte čakčadálkkiin ja earenoamáš muohta-/ jiekŋašlájain mat dalle šaddet, nugo bodneskárttas, lea hui stuora váikkuhus guohtumii. Go lea bodneskárta, de boazu ii beasa bodnái ja dat dagaha dálvet <em type="italic">rudneguohtuma </em>. (Aslak Anders I. Eira). </p>
<p>Guohtuma karakteriserema sáhttá leat sulaid meroštallan ipmárdusain mainna sáhttá kategoriseret dieđuid viiddis kategoriseremiiguin, ja mii maiddái sáhttá seammás čájehit movt olbmo jierbmi orru doaibmame. Sulaid meroštallan ipmárdusas geavahuvvo gieđahallat kompleaksa vuogádagaid. Das leat diehtu-oasit ja daid čanastagat sulaid árvvoštallon. Dán váldoiešvuohta lea geavahit giellavuđot variábeliid čilgemii, lassin lohkovuđot variábeliidda (Berkes &amp;</p>
<p>Berkes, 2009). Kompleaksa vuogádagain, nu go dán oktavuođas bohcco-olbmo-muohttaga čanastagat ja oktiidoaibmamat, hárve leat logut olbmo jurddašeami guovddáš elemeantan, muhto baicca sulaid meroštallančoahkit (Zadeh, 1973;</p>
<p>Berkes &amp; Berkes, 2009). Sulaid meroštallama geavaheami sáhttá oaidnit dajaldagas <span type="quote">“hui buorre guohtun”</span>, <span type="quote">“buorre guohtun”</span> jna., mat leat giellavuđot variábelat, sáhttet čájehit muohttaga ja bohcco kompleaksitehta dan ektui movt heivehit guođohanstrategiijaid. 4.4.2 Oppas ja čiegar</p>
<p><em type="italic">Guohtun </em>-doahpaga doabavuogádaga guovddáš doahpagat leat maiddái <em type="italic">čiegar </em>- ja <em type="italic">oppas </em>-doahpagat. Dát leat dehálaččat mearkkašumi ja dovdomearkkaid dáfus danne go dát muitalit bohcco birgema dahje ceavzima árvvoštallama birra (Eira <em type="italic">et al., </em>2010). <em type="italic">Oppas </em>lea boazodoalu dálvekapitála mainna boazu galgá birget dálvvi badjel (Nils Isak Eira, 2006, persovnnalaš ságastallan). Mađi eanet čiegar dihto guovllus lea, dađi unnit oppas lea seamma sajis ja nuppe guvlui, nappo mađi eanet čiegar lea ovtta báikkis, dađi heajut guohtun lea (Eira <em type="italic">et al., </em>2010). Goappašat doahpagiin leat máŋga vuolledoahpaga, mat dárkileappot čilgejit muohtadili go badjedoaba dahká. </p>
<p><em type="italic">Oppas </em>-doaba definerejuvvo guovlun dahje báikin gos lea muohta mii ii leat duohtaduvvon, ahte omd. bohccot eai leat duolbman dakko (Aslak Anders </p>
<p>I. Eira). <em type="italic">Oppas </em>-doahpaga geavahus ii leat nu olu sturrodagas sáhka, muhto baicca mainna lágiin eallu lea guođohuvvon, omd. jus lea čoahkis, de duolbmá dieđusge eanet. (Isak Mathis Eira, persovnnalaš ságastallan). Oppas lea muohta mii dábálaččat lea hui luotkkus ja olles muohttagis, muohtagierragis bodnái, sáhttet leat dipmá muohtašlájat nugo omd. vahca, luotkko muohta, seaŋáš (Eira <em type="italic">et al., </em>2011, sáddejuvvon sisa). Jus lea oppas, de mearkkaša dat ahte dakko lea buorre guohtun (Eira <em type="italic">et al </em>., 2010). </p>
<p>Das movt eallu guohtu ja movt boazovázzi guođoha vuolgá makkárat oppasvariánttat šaddet, obbasa buot buoremus dási buorrevuođas ja obbasa heajumus dási buorrevuhtii.</p>
<p><em type="italic">Oppas </em>-doahpagis leat unnimus vihtta vuolledoahpaga dan mielde makkár oppas lea (govus 9). Buot buoremus oppasdási variánta, lea <em type="italic">silkeoppas </em>. </p>
<p>Dákkár lea báiki gokko eai leat ovttage ealli luottat. Dákko lea luotkko muohta ja dakkár muohta maid sáhttá dušše savdnjilit eret. Dát báiki buohtastahttojuvvo silkkiin, mii lea áibbas linis. Go lea <em type="italic">čavdeoppas </em>dahje <em type="italic">áinnehisoppas </em>, mearkkaša dat dakkár báikki gokko ii leat guođohuvvon. <em type="italic">Suolo-oppas </em>lea oppasvariánta mas guovllus leat oppasdielkkut, mat sulastahttojuvvojit suolun. Dát lea sullii seammá go <em type="italic">dielko-oppas </em>, mii muitala guovllu birra gokko boazu ieš lea beassan válljet obbasa guođodettiin, gokko lea goisten veahá, borralan ja mannan fas. </p>
<p><em type="italic">Rámso-oppas </em>lea šaddan danne go eatnamis leat skártadielkkut. Dat ii leat nu buorre, danne go boazu šaddá guohtut dielkkuid mielde. Boazovázzit dadjet ahte muhtun guovlluin sáhttá leat oppas, muhto dattetge ii soaitte leat guohtun, mii mearkkaša ahte lea luotkko muohta, muhto eatnama vuostá lea skárton. Dán dilálašvuhtii daddjo leat botnis vihki, danne go dakko soaitet jiekŋadielkkut čakčat billistan guohtuma. Boazovázzit dadjet ahte go lea <em type="italic">rámso-oppas </em>, de lea guohtumis vihki (Isak Mathis O. Eira). </p>
<p><em type="italic">Čiegar- </em>doaba lea <em type="italic">oppas </em>-doahpaga vuostedoaba ja mearkkaša ahte dakko lea báiki duohtaduvvon, go dakko leat bohccot guhton ja roggan. <em type="italic">Čiegar </em>-doahpaga geavaheapmi eaktuda ahte lea muohta eatnama nalde ovdal go sáhttá </p>
<p><em type="italic">Govus 9: Oppasvariánttat dásiid mielde, buoremus dásis heajumus dássái. </em>dadjat ahte lea <em type="italic">čiegar </em>. Hui unnán muohttagis ii báljo šatta čiegar. </p>
<p>Čiegarbáikkiin, ii leat bohccuin dahkamuš, danne doppe ii leat guohtun.</p>
<p><em type="italic">Čiegar </em>govvida muohttaga mii lea garas. Proseassa mii dagaha čiehkara lea go boazu guođodettiin duolbmumiin mekánalaččat cuvke muohtakrystállastruktuvrraid, mii fas dagaha ahte sinterenproseassa dáhpáhuvvagoahtá hui jođánit. Maŋŋel sinterenproseassa (mii lea go molekylat nanusmuhttet ovttaskas muohtakrystállaid čanastagaid) šaddá muohta hui garas. </p>
<p>Dákkár muohta lea garraseabbo go čearga, man garasvuohta 250-450 kg/m3, go čiehkaris sáhttá leat eanet 500 kg/m3. Danne lea dákkár báikkis beara garra muohta bohccui guohtut (Eira, <em type="italic">et al., </em>2011, sáddejuvvon sisa). Dábálaččat, čiegar dagaha ahte dakko ii sáhte šat dan dálvvi guođohit. </p>
<p><em type="italic">Čiegar </em>-doahpagis leat golbma elemeantta mielde, namalassii ahte 1) lea báiki gokko leat guđohagat, 2) dakko leat galbma suovnnjit ja 3) muohta lea dakko hui garas. Dat mearkkaša ahte dakkár báikkis dábálaččat eai sáhte guođohit danne go muohta lea nu garas, datte ge vuolgá dat áiggis goas lea čiegarduvvon. Jus ovddabealde juovllaid čiegarduvvo guovlu, de láve fas dakko sáhttit guođohit ođđasit maŋŋil dálvet. Muhto jus dálvet čiegarduvvo, de dan báikkis ii sáhte šat guođohit ovdal dipmada fas. Go <em type="italic">čiegar </em>lea galbmon (garran), de lea dakkár muohta mii lea nu garas ahte das sáhttá čuolastit bihtá eret. </p>
<p>Boazovázziid čilgehusa mielde, de ii leat varas čiegar galmmas (garas).</p>
<p><em type="italic">Čiehkara </em>sáhttá juohkit goit čieža iešguđetláganin dan mielde goas dat lea šaddan (čiegarduvvon) ja movt lea šaddan (govus 10). Áigi goas lea šaddan; 1) <em type="italic">Čakčačiegar </em>, mii šaddá jus lea muohttán čakčat ja de lea čiegarduvvon, 2) <em type="italic">Skábmačiegar </em>, lea šaddan go skábman muohtaáiggi guođohuvvo. Dát čiegar datte ge ii leat nu heitot. 3) <em type="italic">dálvečiegar </em>, mii dálvet lea čiegarduvvon, mii lea šaddan hui garas. Dát lea heajumus dási čiegar. </p>
<p>Muohtakonsisteanssa mielde: 4) <em type="italic">Njáhcočiegar </em>, mii šaddá go lea njáhcun guođohuvvon. Ođđa ja boares čiehkara mielde: 5) <em type="italic">Varas čiegar </em>lea dakko gokko aitto lea čiegarduvvon. Dakko ii sáhte dákkaviđe guođohit ii ge dakko sáhte bisánit ealuin, 6) <em type="italic">Boares čiegar </em>lea čiegar mii lea muhtun áiggi ovdal čiegarduvvon. Dálkki ja muohttaga divvumiid mielde, de dakko sáhttá fas guođohit go muohta lea garas. Ja čiegarbáikki mielde: 7) Go lea <em type="italic">čoahkkečiegar </em>, de leat čiehkarat hui čoahkis, eai leat oppasdielkkut gaskkaid (govus 10). </p>
<p><em type="italic">Govus 10: Čiegar-doaba juhkkon čieža vuolledoaban. </em></p>
<p><em type="italic">Čiegar </em>-doaba lea boaris ja maid maiddái boazodoalloálbmogat mat geográfalaččat leat guhkkálaga, leat geavahan, boazosámiid nuppi guovllus ja boazonjenetsat nuppe guovllus (Roung,1964). <em type="italic">Čiegar </em>, nu go omd. guohtut-doaba (Eira <em type="italic">et al., </em>2010) leat doahpagat mat lea seilon dološvuođa árktalaš guovlluid álbmoga ealáhusvuogi mielde. Ruong (1964) mielde namuhii </p>
<p>Torneaus, gii elii measta 400 jagi dás ovdal (1600-1681), <em type="italic">čiehkara </em>čiegarbivddu oktavuođas. Gielalaččat lea sámegiela <em type="italic">čiegar </em>-doahpagis boazodoalu oktavuođas fuolkevuohta Njenetsa, Mánsi ja Khanti gielaide (ibid.). 4.4.3 Fieski </p>
<p><em type="italic">Fieski </em>-doaba mearkkaša báikki gokko lea deaškaluvvon muohta maid boazu lea dahkan danne go dákko lea vázzán ja guđostallan. Fieski lea maid go muohttagis sáhttá luottaid oaidnit. Fieski ii leat njulgestaga muohtašládja, dat doaba gullá muohttaga luoddakategoriijai. Fieski daddjo leat daid rájiid siste gokko bohccot leat leamaš. Go bohccot leat fitnan báikkis dahje boazovázzit leat guođohastán dákko, de leat fieskkástallan. Fieskki sáhttet ollu bohccot ráhkadit, muhto okta boazu maid ráhkada fieskki. Guođohettiin vudjet boares fieskemohkiid birra geahččan dihte leat go bohccot báhcán dohko. Maiddái go leat ohcame meahccečorragiid, de boazovázzit eai oza bohccuid álggos, muhto fieskki ja jus dahje go gávdnet fieskki, de dan gurret jus dette gávdnet bohccuid. </p>
<p>Maiddái <em type="italic">fieski </em>-doahpagis leat máŋga dási, mat leat áiggi ja konsisteanssa mielde ja dan mielde gokko fieski lea (govus 11). Dan sáhttá juohkit unnimus 4 vuolledoaban. 1. Ravdafieski sáhttá leat fieski ravddas dahje guovtti ealu gaskka sáhttá leat fieskegaska, 2) Boaresfieski gokko lea boares fieski, de dakko lea ovdal guođohuvvon, 3) Varasfieski lea go aitto lea šaddan fieskin ja 4) njáhcofieski, lea fieski mii lea njáhcun šaddan (Govus 11). 2009 čavčča lei njáhcofieski lahka Guovdageainnu. 4.4.4 Ritni </p>
<p>Ritni-doaba mearkkaša muohttaga/jieŋa mii lea darvánan muoraide, ja dat gullá kategoriijai mas lea jiekŋuma birra sáhka; jiekŋa mii lea (i) eatnama nalde, (ii) muorain ja (iii) diŋggain. Nappo sámegielas earuhit dáid dan mielde gokko dat šaddet/leat: <em type="italic">bihci, (i) </em>mii lea<span type="quote">”ásahis”</span> muohta eatnama nalde, <em type="italic">ritni </em>, (ii), mii lea muohta muorain, <em type="italic">šuhči,(ii), </em>mii lea jiekŋa muorain ja <em type="italic">čođđi, </em>(iii), <em type="italic">mii </em>lea jiekŋa, geđggiid ja diŋggaid nalde ja maid muorain. </p>
<p>Ritni šaddá go lea dakkár dálkesorta mii dagaha ahte muohta darvána muoraide. De šaddá rinádat mii dagaha ahte ii oainne maide muoraid čađa.</p>
<p>Ritnigoahtit sáhttá juo skábman, dakkaviđe go muohta lea boahtán. Govus 12 čájeha ahte 2008 skábman lei guhká rinádat, bisttii 45 beaivvi. Golggotmánu loahpageahčen bihco eatnamat ja jávrrit gavdo. Moadde beaivvi maŋŋil šattai murku ja beaivvi maŋŋil lei ritnon. Meterologalaš dátaid mielde lei dalle unnit go 50 cm muohta (rukses gráfa, govus 12), ja dalle ii lean leamaš biegga, muhto lei buollašiid doallan (alit gráfa, govus 12).</p>
<p><em type="italic">Govus 11: Fieski-doaba vuolledoahpagiiguin </em></p>
<p><em type="italic">Govus 12: Rinádat bisttii 45 beaivvi 2008 skábman. Gráfas: SD čájeha man gassa muohta lei ja TAN lea maximuma temperatuvra. </em></p>
<p>Ritni mearkkaša ollu boazodollui danne go lea rinádat, de bohccui lea buorre. Boazu beassá čiehkadit ritnevuvddiid sisa, gos de beassá ráfis guohtut (váikkuha bohcco oadjebasvuođa dovdui) ja orru jaska go ii oidno. Boazovázzi bargui gal dattege ii leat rinádat nu fávdnát danne go dakkárin lea váttis oaidnit bohccuid go omd. galgá čohkket ealu ja lea maid dieđus váttis dakkárin gávdnat čorragiid (Guođohanstašuvdna 2). 4.4.5 Goavvi</p>
<p>Vuođđomuohtadoaba, <em type="italic">goavvi </em>, lea doaba mii ii geavahuvvo beaivválaččat, muhto mii dálvet ihtá ekstrema dálkedáhpáhusaid váikkuhusaid oktavuođas. <em type="italic">Goavvi </em>lea doaba, mii čilge guohtundili ollislašvuođa ja definerejuvvo earenomáš heajos guohtundillin. Goavvi dilis sáhttet bohccot jápmit nealgái. Goavvi ii geavahuvvo čilget <span type="quote">“dábálaš”</span> heajos guohtuma, dalle go lea <em type="italic">cuoŋu, čearga, ce </em>avvi jna. Goavvi-doahpaga sisdoallu čájeha gova das movt ekstrema dálkedilit speadjalastet boazodoallovuogádaga rievdama (omd. struktuvrra, doaimma, organiserema oktavuođas), danne go ekstrema diliid geažil bohccot nelgot ja nu šaddet boazodollui negatiiva váikkuhusat. Okta dain vuosttaš čilgehusain ekstrema guohtundiliid birra dálvet lea Tromholt (1885) almmuhan. Guovdageainnu boazosápmelaččat leat sullii 12 gearddi vásiha goavi 100 jagis ja geavahan dán doahpaga daid háviid go dákkár dilit leat leamašan (tabealla 6). </p>
<p>Goavvi sáhttá šaddat go lea assás <em type="italic">jiekŋa </em>eatnama nalde, <em type="italic">bodneskárta </em>ja/dahje <em type="italic">gassa muohta </em>. Faktorat nugo arvi ja šlahtti, temperatuvra, muohtametamorfosa ja iešguđetlágan geartnit dagahit iešguđet dási <em type="italic">goavi </em>. Dát faktorat leat nie dehálaččat go váikkuhit guohtundiliide čakčadálvvi, dalle go bievlaeanan nuppástuvvá muohtaeatnamin ja maiddái olles dálvvi. </p>
<p>Boazovázzit čilgejit goavi dan mielde man garra váikkuhusat dain leat bohccui ja boazodollui. Dákkár dilit leat dábálaččat mihá vearrábut go <em type="italic">hui heajos guohtun </em>dilit. Goavvi-variánttat (govus 13) leat relaterejuvvon dan mielde makkár goavvi lea. Mađi guhkit goavvi bistá, dađi stuorit váikkuhus das lea boazodollui. Goavi vuolledoahpagat čájehit daid oktavuođaid áigái ja jagiáiggiide. G <em type="italic">oavvegiđđa </em>, bistá ovtta jagiáiggi, <em type="italic">goavvedálvi, </em>fas bistá guovtti jagiáiggi, <em type="italic">goavve </em>jahki, lea čakčadálvvis giđđii (jahki) ja nealgedálvi, mii lea vearrámus dili mearkkašupmi, lea čavččas giđđii (govus 13). <em type="italic">. </em></p>
<p><em type="italic">Goavvegiđđa </em>mearkkaša guhkes giđa, go sáhttá leat ollu ja gassa muohta seammás go lea galbma dálkkit, borggat, šlahttit, ja eai báljo leat bievladielkkut. <em type="italic">Goavvejahki </em>lea go dát heajosvuohta bistá čakčadálvvis gitta giđđii. Jearahallamat čájehit ahte eanas informánttat dávjjimusat geavahit goavi čilget guohtundilliid giđđat ja giđđadálvái. Ii okta ge informánttain geavahan goavi čakča/čakčadálvvi diliid birra, man sáhttá čilget ahte dálke-/muohtadilit čakčat dábálaččat easkka dálvet dovdojit. <em type="italic">Goavvi </em>sáhttá bistit dassážii go muohta suddá nu ahte bievlá. Goavvedilli sáhttá leat miehtá vissis guovllu, muhto </p>
<p><em type="italic">Govus 13: Goavvi-doaba vuolledoahpagiiguin. </em>maiddái sáhttá leat báikkuid. Go lea <em type="italic">goavvi </em>, de lea váttis birget bohccuiguin, sihke ealihit bohccuid dahje doallat čoahkis ealu danne go bohccot mannet vaikko guđe guvlui ohcat ealádaga (informánta c19). </p>
<p>Goavvi mearkkaša ahte sáhttá massit ollu bohccuid, go dat váikkuha garrasit bohcco ceavzimii ja ahtanuššamii ja nu boazodoalu ekonomiijai ja organiseremii. Goavvejahki sáhttá čuohcat vihtta jagi ovddasguvlui (informánta c28). Informánta muitala ahte ekonomalaččat sáhttá navdit ahte lassin dábálaš jagiin massemii, sáhttet goavi dihte šaddet 30% unnit miesit. Dat dagaha ahte ollu bohccot jápmet, njiŋŋelasat sáhttet reitot, mat sáhttet nie buktit miesehis jagiid. Päiviö (2006) čilge ahte <em type="italic">goavvi </em>sáhttá váikkuhit maiddái ahte siidaorganiseren/siiddastallamat sáhttet rievdat, nugo molsut johtingeainnuid, johtolagaid ja orohagaid. Son čájeha ovdamearkkaid Ruoŧas, Sirgá-čearus, mas siidaorganiseren rievddai goavi geažil, ja mas maiddái manai nu guhkás ahte boazosámit fertejedje heaitit boazodoalus go nohkkojedje, ja álge eará doaimmaide, nu go guollebivdui. </p>
<p>Ekstrema diliid historjjálaš čilgehusaid analiisa Guovdageainnu boazodoalus álgogeahčen 20-čuođi logus dálá áigái čájehit ahte leat leamaš iešguđet lágan dási goavit dán guovllus. Ovdamearkkat goavvediliin čájehuvvojit tabeallas 7. Heajumus dási goavvi, <em type="italic">nealgedálvi </em>muitaluvvui leamaš 1917/1918, mas gárte stuora negatiivvalaš váikkuhusat boazodollui. </p>
<p><em type="bold">Tabealla 7: Iešguđet –áigodagat, mas nealgedálvi 1917/18 lea merkejuvvon fiskadiin, 1967/68 ja 68/69 merkejuvvon ruoksadiin leat goavvejagit , ja 1958-1961 ja 1997 merkejuvvon ruonáin leat goavvegiđat . </em></p>
<p><em type="bold">Jahki </em></p>
<p><em type="bold">egiđđa </em></p>
<p><em type="bold">ejahki nealgejahki </em>1907/08 goavv <em type="bold">egiđđa </em>1917/1918 <em type="bold">nealgedálvi </em>1957/58 goavv <em type="bold">egiđđa </em>1960/61 goavv <em type="bold">egiđđa </em>1967/68 <em type="italic">goavve </em><em type="bold">jahki </em>1968/69 <em type="italic">goavve </em><em type="bold">jahki </em>1971 guhkes <em type="bold">giđđa </em>1973 guhkes giđđa 1996/1997 goavv <em type="bold">egiđđa </em><em type="italic">goavve </em><em type="bold">jahki </em>1997/1998 heajos <em type="bold">giđđa </em><em type="italic">goavve </em><em type="bold">jahki </em>1998/1999 heajos <em type="bold">giđđa </em><em type="italic">goavve </em><em type="bold">jahki </em>1999/2000 heajos <em type="bold">giđđa </em><em type="italic">goavve </em><em type="bold">jahki </em></p>
<p>Ovdamearkan čájehan ekstrema dálkediliid váikkuhusa man birra</p>
<p>Guovdageainnu boazosápmelaš (riegádan 1909) čilgii 1917/1918 jagiid leat nealgedálvin, dat jahki go bohccot jápme nealgái. Son čilgii ná:</p>
<p><em type="italic">Dat ii lean suohtas jahki. Dalle lei nu heitot ahte dat ii oba birgen ge, dalle šadde johttát gosa nu. Sii geat eai bieđganan oalát siiddaiguin, dat johttájedje dainna mii lei báhcán. Muhtimat bieđganedje ja nu dat dušše manne dat bohccot, muoraid mielde ja juohke guvlui. Doppe ii lean ealát. </em></p>
<p>Son muitá ovdalaš juovllaid, go čakčat lei borgan hui gassadin ja de fas arvvi hirbmadit ja galmmii nu ahte šattai jiekŋan. Dalle lei nu garas ahte šadde čuollat suvnnjiid bohccuide danne go jiekŋa lei 10-15 cm asu. Sii maid čulle jiekŋalaiggahagaid, laigejedje daid eatnamis eret, ja go jorgaledje daid, dain lea jeagil gitta, maid bohccuide adde.</p>
<p>Historjjálaš meteorologalaš dátain sáhttit oaidnit dálkediliid mat ledje 1917 čakčadálvvi (rukses rieggá siste, govus 14) ja mat sáhttet leat dagahan nealgedálvvi. Dálkedátat čájehit ahte golggotmánu álggus ledje buolašgrádat ja maiddái muohtadálkkit, mat dagahedje 20 cm muohttaga. Muohta fas suttai, ja árvideamis jieŋui go ledje buolašgrádat dakkaviđe go maŋŋil go lei suddan.</p>
<p>Temperatuvrrat molsašuvve galbma grádas lieggagrádaide ja nie joatkašuvai.</p>
<p>Gráfas sáhttit vel oaidnit ahte golggotmánu loahpas gitta álggogeahčái skábmamánu šattai oanehis bievlaáigodat dien geažil. Go de muohttigođii, de</p>
<p><em type="italic">Govus 14: Geavahettiin temperatuvra-, arve/muohta- ja muohta gassodagadátaid mat Kárášjogas leat mihtiduvvon 1917-1918 sáhttet navdit ja čilget Guovdageainnu dálkediliid (Hansen-Bauer, 2010). </em>bijai 30 cm muohttaga moatti beaivvis. Boazosápmelaččaid muitalusat čakčadálvvi dálke- ja muohtadiliid birra sáhtte heivet meterologalaš dátaid čilgehusaide seammá áiggis (govus 14). </p>
<p>Johan Turi čilgii muohtadoahpagiiguin 1910:is movt lea go bievlaeatnamis rievdá muohtaeanamin ja movt dát muohtašlájat šadde. Dáinna čilgehusain čájeha Turi man dehálaččat dálkedilit čakčat sáhttet leat dálveguohtundiliide. <em type="italic"><span type="quote">“ Ja dat lávejit ragat loahpas njázut, ja dalle lea gale jo muohttán eatnamii. Ja daid áiggiid, go sarvát leat golggohuvvan, daid áiggiid láve álo njáhcu, ja dat njahcu gohčoduvvo golggu njáhcun. Ja dalle lávejit biestit ealuid, dainnago dalle leat hui heajos dálkkit - mierkkát ja arvvit. Ja go olu njázuda, de bievlá soames sajiid ja muhtun báikkiide báhcá muohta ja go galbmo, de šaddá dat muohta jiekŋan - dahje gohčoduvvo bodneskártan. Ja dat bissu olles dálvvi dakkárin go dalle lea, go manjemus njáhcu nohká ja galbma ilbmi boahtá. Muhto jos dalle daid ovdalis namahuvvon njázuid [áigge] ii billis muohttaga, de gal boahtá buorre dálvi, jos ii šatta gassat muohta.Muhto gal dat guohtu boazu oba gassada, go lea buhtis bodni, go ii leat jiekŋa botnis. Ja dat áigi lea, goas sámiin lea ballu, makkár dálvi boahtá.”</span> (Turi, 2010:43) </em></p>
<p>Dát badjel 100-jagi boares čilgehus čájeha ahte elementtat maid Turi dalle namuhii leat hui mearkkašahttin guohtumii, nugo jus njázuáigge muohta jiekŋu ja šaddá bodneskártan, leat ain dán áiggi seammá mearkkašahttit. Dát čájeha kontinuitehta sihke doahpagiid sisdoalus ja maid diliid gullevaš čilgehusain. <em type="bold">4.5 Árbevirolaš máhttu muohttaga, heiveheami ja resilieansajurddašeami birra </em></p>
<p>IPY EALÁT-prošeavttas navdet ahte árbevirolaš máhttu, mii lea sámegiela fágadoahpagiin, lea vuođđun boazosápmelaččaid návccaide movt čoavdit diliid ja heivehit iežaset rievdamiidda (Tyler <em type="italic">et al </em>., 2007; Maynard <em type="italic">et al </em>., 2010; Eira <em type="italic">et al </em>., 2010; Magga <em type="italic">et al </em>., 2011; Eira &amp; Mathiesen, 2011, manus). </p>
<p>Dán kapihttalis digaštalan movt boazodoalloservodat lea dusten luondduroasuid nugo <em type="italic">goavi </em>ja eará heajos guohtundiliid dálvet resilieanssa ipmárdusa mielde. </p>
<p>Resilieansa sáhttá oanehaččat čilget ná: siidda návccat dahje vejolašvuođat omd. maŋŋil goavi, beassat seammá dillái mii lei ovdal. Resilieanssa sáhttá defineret iešguđetládje, muhto okta definišuvdna lea dat kapasitehta dahje návccat mat muhtun vuogádagas leat dustet roasuid, ja dat movt vuogádat nagoda iežas ođđasisorganiseret roasuid rievdademiid áiggi ja movt de nagoda doalahit iežas guovddáš doaimmaid, struktuvrraid, identitehta dalle go rievdamat dáhpáhuvvet (Berkes &amp; Turner, 2006). Resilieantaservodagat leat dakkárat mat nákcejit birget maŋŋil vahágiid, maid luondduroasut leat dagahan. Gaillard (2006) čállá ahte luondduroasut leat luonddufenomenat mat áitet olbmuid, struktuvrraid ja ekonomalaš áššiid. Luondduroasut sáhttet ee. leat eanandoarggástusat, stoarpmat, dulvvit ja goikkádagat, muhto báikkálaččat dat fertejit defineret mii sidjiide lea roassun. Boahtteáiggi globálaliegganeami negatiiva váikkuhusat mat čuhcet muohttagii, sáhttet karakteriserejuvvot luondduroassun boazodollui.</p>
<p>Muohtadoahpagat nugo <em type="italic">bodneskárta, bearta </em>, <em type="italic">cuoŋu, ceavvi </em>, main buohkain lea dehálaš árbevirolaš máhtu sisdoallu, leat geavahuvvon observeret ja gozihit muohttaga, maiddái luondduroasuid oktavuođas. <em type="italic">Ceavvi </em>lea muohtadoaba geavahuvvo Guovdageainnus ja man sisdoallu lea garra muohta giđđat (Eira et al., 2010) </p>
<p>Eará guovlluin, nugo lullisámi guovlluin, leat doahpagat mat sáhttet leat davvisámegiela doahpagiid sullásaččat, omd. <span type="quote">"tsievie"</span>-tearpmas (man mearkkšupmi lea jiekŋageardni jeahkála nalde; garra muohta mii guoddá smávva bohccuid) (Laila Matsson Magga, 2012, pers. gulahallan) orru leamen korrelašuvdna davvisámegiela ceavvi-doahpagiin. Turi (1933), gii lei</p>
<p>Guovdageainnus eret, čállá ahte ceavvi lea čilgehus heajos guohtumis dálvet.</p>
<p>Ceavvi lea garra muohta man vuolde lea vel geardni ja go dákkár muohtadilli lea, de bohccot bieđganit ozadettiin borrosa, ja danne boazosápmelaččat eai nagot doallat ealu čoahkisin8. <em type="italic">8 </em></p>
<p><em type="italic">Jorgalus eŋgelasgielas, go lea dušše dan veršuvnnas:<span type="quote">“Tsævve is hard snow with a snow-crust underneath it, and, when the snow is of the consistency, then the reindeer herds spread widely in search for food, and then the Lapps can’t hold the herds together.”</span>(Turi, 1933) </em></p>
<p>Turi gohčodii <span type="quote">“ceavvin”</span> daid olbmuid geat dákkár heajos guohtundiliin barge. Son čállá <em type="italic">“Ja dat mat ceavvin gohččojit, dat leat ožžon dan nama ceavvi das, go sii leat álgán ceavvedalvvi čoaggit deid bohccuid mat leat bieđganan miehtá vuvddiid, nu go ceavvejagiid ferte boazu bieđganit nelggiiguin miehtá vuvddiid. Ja go "ceavit'' álge veaddit bielloherggiid, de dat bohte váibbatbohccot biellu lusa, ja de sii álge biebmat deid ja reainnidit." </em>(Turi, 1910, 2010). </p>
<p>Sámi árbevirolaš máhttu muohttaga birra lea dehálaš oassi</p>
<p>Guovdageainnu boazovázziid resilieanssajurddašeamis.</p>
<p>Nu sáhttá resilieanssajurddašeapmi leat veahkkin árvvoštallat luondduroasuid ollislaččat (Hewitt, 2004; Berkes, 2007). Resilieansa gieđahallá olmmoš-ekovuogádaga čanastagaid ja dan vuođul sáhttá árvvoštallat man rašši vuogádat lea go garvá juohkimis vuogádaga fysihkalaš ja servodatlaš beliid. Dat gieđahallá dynámalaččat responssaid mat gusket luondduroasuide, ja maiddái <span type="quote">“geahččá”</span> boahtteáigái, mii veahkeha suokkardallat politihkalaš vejolašvuođaid das movt eallit eahpesihkkaris ja rievddadeaddjediliin (Berkes, 2007). Árbevirolaš máhtu sisdoalus leat dávjá dieđut movt olbmot sáhttet heivehit iežaset dramatihkalaš birasrievdamiidda (Reinert <em type="italic">et al., </em>2009). Dál orrot lassáneame duođaštusat das ahte báikegottiid vásáhusat ja árbevirolaš máhttu, fievrreduvvon buolvvas bulvii, sáhttet šaddat dehálažžan go galgá birget luondduroasu-áiggi (Hewitt, 2004; </p>
<p>Berkes, 2007). Boazodoalu ja meteorologalaš historjjálaš dátaid vuođul ja vuorrasit olbmuid njálmmálaš muitalusaid vuođul lea vejolaš oažžut eanet dieđuid das movt boazodoalloservodagat leat birgen ja heivehan diliid goavi vuolde ja maŋŋel goavi. Informánta (C28) čilgii movt <em type="italic">goavvi </em>lei sivvan dasa ahte bohccot jápmet nealgái, ahte šaddet miesehisjagit luonddu roasuid dihte, ja ahte bohccot ožžot dávddaid. <em type="italic">Goavvi </em>váikkuha njiŋŋelas bohccui negatiivalaččat, namalassii nu ahte das ii leat mielki njamahit ruksesmisiid, mat dan geažil sáhttet jápmit. Buot boazovázzit geat leat leamaš mielde prošeavttas muitalit ahte ealut unno sakka maŋŋil goavi. Go buohtastahttá goavvejagiid Oarje- </p>
<p>Finnmárkku boazologuiguin (almmolaš loguiguin), de oaidnit ahte boazologut dábálaččat njidjet maŋŋil goavi (govus 15).</p>
<p>Luondduroasut, nugo goavit <em type="italic">, </em>mat leat leamaš Oarje-Finnmárkkus nu guhká go olbmot muitet, beroškeahttá das man stuora ealut (boazologut) ledje, čájehit movt dat váikkuhit guohtunvejolašvuođaide dálvet. Okta čilgehus manne goavádat šaddá, sáhttá leat Davvi Atlántalaš osillašuvnna váikkuhusat (eng: </p>
<p>North Atlantic Oscillation) (NAO). NAO lea dálkkádatlaš fenomena mii čilgejuvvo osillašuvdnan, mii lea bieggadeaddoerohus meara dásis Islándda badjel ja seammá deattut Asorasullaid badjel (Hurrel, 1995). Áigeráiddut čájehit movt NAO indeaksa sáhttá varieret 10-jagi skálas ja váikkuhit dálvetemperatuvrra Skandinavias. Eanemus dovdojit garra positiiva dahje negatiiva NAO-fásat Skandinavias čakčadálvvi, dálvet ja giđđadálvvi (www.met.no), mat orrot heive dasa go boazovázzit karakteriserejit heajos guohtundiliid.</p>
<p>Sis-Finnmárkku dálveguohtuneatnamiin orro áibmotemperatuvrras stuora variašuvdna jagi gaskka ja dát variašuvdna belohahkii korrelere NAO (R ≈0,5) (Magga <em type="italic">et al </em>., 2011). NAO-indeavssa variašuvdna čájehuvvo govvosis 16. </p>
<p><em type="italic">Govus 15: Oarje-Finnmárkku boazolohku 1945 rájes dálá áigái. Alit linjá čájeha boazologu, rukses stoalpu čájeha goavvejagiid ja ruoná fas goavvegiđaid. (Almmolaš dátat Boazdoallohálddahusas, Norggas). </em></p>
<p>NAO váikkuha ollu davviguovlluid elliidšlájaide (Ottersen <em type="italic">et al </em>., 2001). Positiiva NAO-indeaksa govviduvvo dainna ahte orjješ biekkat lassánit, negatiiva NAO fas buktá unnit orjješ dahje nuorti biekkaid Skandinaviai (www.met.no), muhto ii leat áibbas čielggas man ollu dát čuhcet Oarje- </p>
<p>Finnmárkui. Orru aŋkke nu ahte heajos- dahje goavvejagit dálveáiggi šaddet maŋŋil go čakčadálvvi lea leamaš negatiivvalaš NAO-fása. Oarje-Finnmárkku boazodoalu historjá čájeha ahte 1917/18, 1967/68 ja 1996/97 leat mihtilmas goavvejagit, mat dagahedje ee. nealggi ja boazojámu. Mu hypotesa lea ahte</p>
<p>Oarje-Finnmárkku historjjálaš goavvejagiid sáhttá čilget čakčadálvvi garra negatiiva NAO-fásain (Govus 16).</p>
<p>Boazovázziid observašuvnnaid mielde, mas muohtadoahpagat adnojedje indikáhtorin, ledje siiddain iešguđetlágan heivehanvuogit hehttet boazomassimiid, ja nu birgehit ealu ja dainnalágiin ceavzit goavi čađa ja vel birget goavi maŋŋil. Mun navddán ahte boazovázzit ja siiddat, geat cevzet dákkár ekstrema dálvediliid čađa, čájehit alla resilieanssa rievdamiidda geavahettiin árbevirolaš máhtu muohttaga birra iežaset beaivválaš gielas ja gulahallamis. Muitalusat čujuhit ahte boazovázzit sáhtte massit measta olles ealu goavi dihte, muhto dan maŋŋil nagodedje fas ovdánit measta seammá dássái go ovdal. Päivio, (2008), čállá ahte 1930-jagiin ledje dákkár heajos jagit Sirgá-</p>
<p><em type="italic">Govus 16: NAO-indeavssa variašuvnnat čavččaid (1873–2000) ovttas runta čuoggáiguin mii merkejit historjjálaš goavvejagiid 1917, 1967 ja 1996 Guovdageainnu boazodoalloguovllus ja mat heivejit oktii negatiiva čakča NAO-fásaiguin (Ráhkaduvvon Jianping, 2003 mielde). </em>čearus Ruoŧas. Dákkár ekstrema dálkediliid oktavuođas lea resilieansa mihttu das man bures servvodat dahje ovttaskas olmmoš nagoda dustet rievdamiid. </p>
<p>O‟Brien earáiguin (2009) navdet ahte resilieansejurddašeapmi addá ođđa vuogi ipmirdit kompleaksa heivehanvuogádagaid ja sáhttá addit guovddášipmárdusa das movt ovddidit servodatšiehtadusaid, mat dorjot iešguđetlágan stivrenvuogádagaid.</p>
<p>Ekstrema guohtundiliid vásihemiid bokte, leat boazovázzit oahppan movt sáhttet heivehit diliid rievdamiid mielde ja birgema dihte geavahit iešguđetlágan heivehanstrategiijaid. Heivehanstrategiijat leat vuogit maid ovttaskas olmmoš, siiddat ja servodagat geavahit rievdadit iežaset doaimmaid ja dássemiin heivehit báikkálaš njuolggadusaid ja ásahusaid sihkkarastin dihte iežaset ealáhusaid (Berkes &amp; Jolly, 2001). Boazodoalus leat geavahan unnimusat njeallje heivehanstrategiija goavádagaid oktavuođas, 1) diktit bieđganit ealu nu ahte boazu ieš gávdná borramuša, 2) Sirdit dahje johttit ealuin eará sadjái/guvlui (mobilitehta vejolašvuohta), 3) johttit davás geasseorohahkii dahje/ja 4) biebmat bohccuid suinniiguin dahje pelletsiiguin (tabealla 8). Dáidda lassin vel 5) sihkkarastit ahte ealus galget leat iešguđetlágan bohccot, ealu girjáivuohta (Oskal, 2000), mii sáhttá leat heiveheapmi guhkit áigái. Dát heivehanmállet leat váikkuhan dasa ahte siiddain lea leamaš vejolašvuohta joatkit doaimmain maŋŋil goavi. </p>
<p><em type="bold">Tabealla 8: heivehanstrategiijat </em></p>
<p>Jahki</p>
<p><em type="bold">Heivehanstrategiijat </em></p>
<p><em type="bold">Bieđganit diktit </em></p>
<p><em type="bold">Siridt dahje johttit eará sadjái/guvlui </em></p>
<p><em type="bold">Johttit davás </em></p>
<p><em type="bold">Biebmat </em>1917/1918 </p>
<p>X 1958</p>
<p>X 1967/68</p>
<p>X 1996/97</p>
<p>X x 1917/1918 strategiija dasa movt birget goavvin, lei diktit ealuid bieđganit nu ahte boazu ieš gávnnai borramuša. Nubbi vuohki lei johttit eará sadjái, gos lei ealát. 1958 giđđadálvvi heivehanstrategiija lei johtit ealuin nuorttas-lulás, gitta Jávrrášduoddarii, mii lea guovlu nuorttalulábealde</p>
<p>Guovdageainnu ja mii guhká 1950-loguin adnui liigeguohtuneanamin, gos siiddat feara man siva dihte besse guođohit jus iežaset orohagas ii lean birgejupmi (Hågvar, 2006). 1967/68 goavvejagi johte ollu Guovdageainnu siiddat árra dálvvi davás, geasseorohahkii. 1997 geavahišgohte ođđa strategiija heivehit diliid dálkkádatváikkuhusaid geažil. Dalle biebmagohte muhtun siiddat ealuid, ja muhtun siiddat fas johte árrat geasseorohagaide. Informánttat muitalit ahte ii lean dábálaš dalle vel biebmat. Jus galgá sáhttit geavahit dáid strategiijaid guhkes áiggi heivehemiid váras ekstrema muohtadiliid oktavuođas ja maid boahtte áiggi dálkkádatrievdamiid váikkuhusaid oktavuođas, de fertejit boazodoalus leat vejolašvuođat dahje fleksibilitehta das movt geavahit eatnamiid ja movt guođohit. Dát fleksibilitehta addá boazovázziide vejolašvuođa heivehit dálkkádatvariašuvnnaide ja doalahit resilieanssa. Dutkamat boazodoalu sosiála organiserema birra (Turi, 2008), duođaštit ahte boazodoalu siskkáldasresilieansa dustet dálkkádateahpesihkkarvuođaid dahkko árbevirolaš ekologalaš máhtu vuođuin (Magga <em type="italic">et al., </em>2011a). Boazovázzit heivehit diliid rievdamiid mielde geažosgaskka (Reinert <em type="italic">et al., </em>2009). Danne sáhttá árbevirolaš máhttu muohttaga rievdama birra ja sámegiela muohtadoahpagiid geavaheapmi veahkehit hukset báikkálaččat resilieanssa dálkkádatrievdamiid oktavuođas. Boazodoallu sáhttá doalahit alla resilieanssa ekstrema dálkediliid oktavuođas iežaset máhtuin, man oassin lea giella. </p>
<p>Maŋemuš 50-jagiid lea boazoealáhus olu nuppástuvvan (Eira, 1984;</p>
<p>Saijets &amp; Helander-Renvall, 2009), mii maid sáhttá váikkuhan boazodoallogillii.</p>
<p>Boazosápmelaččat dovddahit ahte boazodoalu barggu oasit rivdet nu jođánit ja ahte boazodoalu bargovuogit, sáhttet oalát nohkat (J. Magga pers. ságastallan, 2003). Dálkkádatrievdamiin dáidet šaddat mearkkašahtti biraslaš, ekonomalaš, kultuvrralaš ja gielalaš váikkuhusat sámi boazodollui. Juohke hedjoneapmi giellastruktuvrras čájeha maiddái birasipmárdusa hedjoneami, mii váikkuha ovddeš buolvvaid oahpahan luonddumáhttui ja máilmmi oidnui (Näkkäläjärvi, 2009). Lea ballu ahte bargovuogit, giella ja boazodoallu sáhttá nohkagoahtit ja nie geavatlaš bargu maiddái rievdá. Kalstad (1999) čállá ahte jus boazodoallofágalaš dajaldagat ja doahpagat jávket beaivválaš anus, de šaddá heahti maiddái boazodoallofágalaš bargui. Giella lea dehálaš gaskaoapmi kulturheiveheaddji máhtu dulkomii. Danne ferte árbevirolaš máhtu seammáládje gáhttet go giela gáhtte (Nakashima, 2000; Nakashima &amp; Roue, 2002).</p>
<p>Go giela geavaheapmi, mii lea boazovázziid máhttovuođđu, hedjona, sáhttá dat mearkkašit ahte árbevirolaš hálddašanmálle rievdá, mii sáhttá raššudit boazodoalu. Ákkastallo ahte dálkkádatrievdamiidda heiveheapmi lea juoga mii boazodoalus dahkko báikkálaš dásis. Dát gáibida ahte báikkálaš árktalaš guovlluid jođiheaddjit fertejit guhkesáiggi ceavzilvuođajurddašeami birra oažžut oahpu, mas geavahit sihke dieđalaš, vásáhusmáhtu ja báikkálaš máhtu (Turi, 2009). Doalahan dihte alla resilieanssa ja heivehanstrategiijaid, mat leat hutkojuvvon dálkkádatrievdamiid vásáhusaid vuođul, fertejit ráhkaduvvot earenoamáš heivehuvvon oahppofálaldagat nannen dihte boazovázziid árbevirolaš máhtu, kultuvrralaš ja gielalaš vuoigatvuođaid (Bongo, 2010).</p>
<p>Jáhkku lea ahte dákkár heivehanstrategiijat sáhttet doalahit Finnmárkku boazodoalu resilieansan nu ahte boazodoallu sáhttá gierdat dálkkádatrievdamiid.</p>
<p>Njálmmálaš muitalusaid bokte, ekstrema guohtundiliid birra maid olbmot muitet, jáhkán sáhttit oažžut ođđa máhtu ja ipmárdusa boazodoalu birra, mat sáhttá šaddat dehálaš oahppun boahtteáiggi boazodoallohálddašeapmái. <em type="bold">5. LOAHPPAJURDAGAT </em></p>
<p>Dán fágaidrasttideaddji barggus, lean gielalaččat guorahallan muohtadoahpagiid, mat leat anus geavatlaš sámi boazodoalus dálkkádatvariabilitehta ja –rievdama ektui. 318 doahpagis (mielddus 1), mat</p>
<p>Guovdageainnus geavahuvvojit muohttaga olis, lean muhtun guovddáš doahpagiid čilgen dárkileappot das movt dat geavatlaččat adnojit iešguđege guohtundillin ja fysihka ektui. Dát guorahallan čájeha ja digaštallá muohttaga nuppástuvvama guovtti perspektiivvas boazodoalu oktavuođas.</p>
<p>Dát guorahallan čájeha muhtun muddui ahte boazovázziid muohtadoahpagiid geavaheami vuođđun leat boazodoalu vuođđoeavttut dálvemáilmmis áiggi, sisdoalu, muohtafysihka ektui. Muohtadoahpagat leat dávjá dynámalaččat danin go doahpagiid sisdoallu lea proseassaid ja diliid birra mat rivdet dálkki, áiggi, báikki mielde. (1. artihkkalis) Bohtosat čájehit ahte muohtadoahpagat čatnasit geavaheami ja bargguid oktavuođaide.</p>
<p>Muohtadoahpagiid máŋggadimenšunála ipmárdus čájeha ahte muhtun doahpagiin leat čielga muohtafysihkkadovdomearkkat, maid sáhttá buohtastahttit definišuvnnaiguin mat leat riikkaidgaskasaš muohtaklassifikašuvnnain. Eará doahpagat gullet iešguđet guođohanstrategiijaide. Boazovázzit observerejit ja hálddašit muohttaga guovtti perspektiivas, muohtafysihka mielde ja ealu ekologiija mielde dálveguohtoneatnamiin, mii mearkkaša ahte sis lea holisttalaš máhttu ja –oaidnu muohttaga birra. (2. ja 3. artihkkaliin)</p>
<p>Siida-vuđot gozihanvuogádagaid vuođul, ovttas jearahallamiiguin, lean sáhttán dokumenteret movt muohttaga váikkuhus beaivválaš boazobargguide govviduvvo.</p>
<p>Goziheami bohtosat čájehit ahte dálveguohtuneatnamiid geavaheapmi lea strategalaš ja systemáhtalaš báikki ja áiggi ektui. Dát maiddái čájehit ahte leat stuora erohusat Oarje-Finnmárkku siiddaid muohtadilliin jagiid ja báikkiid ektui. Juohke siiddas lea iežas earenomáš guohtundilli, mii váttisin dahká buohtastahttit nuppi siidda dili nuppiin ja generaliseret dilliid. (2. artihkkalis)</p>
<p>Muhtun vuođđomuohtadoahpagat, mat leat anus boazodoalus, leat kompleaksa kategoriijat, dan mielde ahte doaba sisttisdoallá oktanaga ollu faktoraid nu go dieđuid muohttaga, muohtadiliid, muohtafysihka, dálkki, temperatuvrra, báikki, áiggi ja bohcco/olbmo váikkuhusaid birra. (1., 2. ja 3. artihkkaliin) Dát muohtadoahpagat, mat leat dehálaš oasit boazodoalu árbevirolaš máhtus, leat áibbas dárbbašlaččat beaivválaš boazobarggus,. Dáid dehálašvuohta vuhtto maiddái das go doahpagiin leat máŋggat vuolledoahpagat, mat čilgejit dárkileappot báikki, áiggi ja muohtakonsisteanssa. <em type="italic">Goavvi </em>lea maiddái dákkár doaba, danne go das leat dieđut ekstrema dálkkádatdiliid birra, máhttu movt heivehit dálkkádatvariašuvdnii ja boazodoalu resilieanssa- ja ceavzilvuođamáhttu. </p>
<p>Muhtun muohtadoahpagat speadjalastet muohta-nuppástuhttimiid, maid ferte ipmirdit jus boazodoallu galgá lihkostuvvat. Dat leat dehálaččat go galgá árvvoštallat boahtteáiggi dálkkádatrievdamiid váikkuhusaid boazodollui.</p>
<p>Sámegiela muohtadoahpagat leat oassin boazodoalu fágaterminologiijas ja leat olu anus beaivválaš boazobarggu gulahallamis dálvet.</p>
<p>Muohtadoahpagat speadjalastet boazovázziid árbevirolaš máhtu movt hálddašit ealu dálvemáilmmis ja movt sii orrot hálddašeame kompleaksa vuogádagaid geavahettiin mentálagovaid ja čálekeahtes njuolggadusaid (“rules of thumbs") (1., 2. ja 3. artihkkaliin) Dákkár máhttu lea váikkuhan boazodoalu seailumii doloža rájes dássážii, dál go olggobeale áššit orrot váikkuheami nu garrasit boazodollui, nu go dálkkádatrievdamat, guohtuneatnamiid massin ja globaliseren (4.artihkkalis). Árbevirolaš máhttu lea dehálaš eaktun dasa ahte boazodoalu ceavzinvuođđu ja kultuvra cevzet boahtte áiggis. Boazodoalu terminologiija ja máhttu leat dehálaš vuođđun guohtungozihanvuogádaga ovdánahttimis boahtte áiggis ja dat sáhttá veahkehit siiddaid hukset báikkálašresilieanssa.</p>
<p>Dovddahan balu das movt boahtte áiggis geavaš boazodoalu fágagiela ja máhtu geavahemiin Norgga boazodoalloeiseválddiin. Go einnostuvvo ahte dálvetemperatuvra loktana gávcciin grádain Oarje Finnmárkkus, de soaitá maiddái fertet vuordit ahte muohta- ja guohtundilit rivdet. Dát rievdamat deattuhit man dehálaš lea boazosápmelaččaid beaivválaš fágagiela geavaheapmi ja giela máhtu boahtteáiggis. Einnostuvvon dálkkádatrievdamiid sáhttet váikkuhit ahte omd. Guovdageainnus sáhttet jávkat muhtun muohtadoahpagat boazovázziid dála beaivválaš giela ektui. Jus sámi boazodoallu ja boazodoalu heiveheapmi dálkkádattvariabilitehtii ja -rievdamiidda boahtte áiggis galgá ceavzit, de ferte máhttit hálddašit eahpesihkkaris luonddudiliid. Dát gáibida iešguđetlágan máhtu, ja dan dihte ferte ovttastahttit sihke eamiálbmot boazodoalloárbevirolaš máhtu ja oarjemáilmmi dieđalaš máhtu gulahallama dihte. Lea dehálaš geavahit ja bisuhit boazodoalufágagiela ja -fágaterminologiija boazodoalu hálddašeamis ja hálddahusas. Lea maiddái dehálaš hukset vuogádaga mii dáhkida ahte maiddái earálágan máhttu geavahuvvo go oarjemáilmmi máhttu. Dán barggu vuođul navddán ahte lea dárbu ovttastahttit guovttelágan máhtu huksen dihte sosiála–ekologlaš resilieanssa vuogádaga nu ahte lea vejolaš hálddašit eahpesihkkaris luonddudiliid. Sámegiella, máhttu ja resurssageavaheapmi čájeha vuogádagaid oktiičanastagaid. Dán barggu vuođul orru lunddolaš árvalit ahte riikka heivehanstrategiijat fertejit váldit vuhtii boazodoalu árbevirolaš máhtu, ja kultur- ja giellavuoigatvuođaid nu ahte dat váldojit mielde heivehanstrategiijaide dálkkádatrievdamiid dustemii. Danne lea dehálaš ráhkadit ođđa servodatšiehtadusaid gaskkal boazodoalu ja servodaga, masa boazodoalu árbevirolaš máhttu ja -giella váldo mielde.</p>
</body></document>
