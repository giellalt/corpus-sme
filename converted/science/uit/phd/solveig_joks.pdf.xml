<document xml:lang="sme" id="no_id"><header><title>“Laksen trenger ro”. Tilnærming til tradisjonelle kunnskaper gjennom praksiser, begreper og fortellinger fra Sirbmá-området.</title><genre code="science"/><author><person firstname="Solveig" lastname="Joks" sex="f" born="" nationality="NO"/></author><year>2015</year><wordcount>288</wordcount><conversion_status type="standard"/><availability><license type="standard"/></availability><origFileName>solveig_joks.pdf</origFileName><parallel_text xml:lang="eng" location="solveig_joks.pdf"/><parallel_text xml:lang="nob" location="solveig_joks.pdf"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p>iii</p>
<p>ČOAHKKÁIGEASSU</p>
<p>Dán doavttirgrádačállosa vuođđun leat etnográfalaš dutkamušat Sirpmá guovllus gos olbmot árbevirolaččat leat eallán eanandoaluin, boazodoaluin, luossabivdduin, jávreguolástemiin ja bivdduin. Dát eallinvuogit leat dagahan máhtuid mat bohtet ovdan praksisain, muitalusain ja doahpagiin. Máhtuid mat leat sajáiduvvon eallinvugiid bokte, sáhtášii sirdit hálddahuslaš praksisaide. Sirdin eaktuda rievdademiid hálddahusain.</p>
<p>Muitalusat ellet sosiála birrasis ja nu dat čujuhit eará muitalusaide, ja dagahit ođđa muitalusaid. Muhtin muitalusat doibmet ráđđeaddin mo olmmoš galgá láhttet vissis diliin. Eará muitalusat leat ges dan birra go olbmot leat duvdojuvvon eret guovlluin, ja eiseválddiin lea leamaš váilevaš ipmárdus báikkálaš eallinvugiide. Buot dát muitalusat buktet ovdan máhtuid.</p>
<p>Dát doavttergrádadutkamuš čalmmustahttá bargovugiid ja bargooktavuođaid main lea leamaš joatkka. Árbevirolaš máhtut leat bures oidnosis luossabivddu bargovugiin.</p>
<p>Máhtut bohtet oidnosii olbmuid áiccadeami bokte go leat Deanu alde, ja sin oktavuođaid bokte lussii. Iešguđetgelágán oktavuođat šaddet go olbmot bivdet iešguđetge bivdovugiiguin, ja nu maiddái olbmot vásihit Deanu iešguđetge láhkái. Sámegiel doahpagat mat čilgejit man ollu čáhci Deanus lea, ožžot iešguđetge mearkkašumiid das mo ja gos Deanus bivdojuvvo. Deatnu boahtá oidnosii praksisaid, áiccadeami- ja muitalusaid bokte. Báikkálaš olbmuid máhtut luosa ja Deanu birra ii leat dattetge leamaš máhttovuođđun Deanu almmolaš hálddašeamis. Vaikko dál lea leamaš báikkálaš hálddašeapmi muhtin jagiid Deanus, de ii leat báikkálaš olbmuid máhttu luosa ja Deanu birra leamaš oassin almmolaš máhttovuođus. Árbevirolaš máhttogeavaheapmi lea namuhuvvon riikkaidgaskasaš konvenšuvnnain ja Norgga lágas ‒ <em type="italic">Naturmangfoldloven </em>, </p>
<p>Konvenšuvnnain ja lágas bohtet ovdan ahte maiddái Sámi ja eará álgoálbmot guovlluid máhtut, galget leat vuođđun luondduvalljodagaid hálddašeamis.</p>
<p>Orru leamen váttis heivehit árbevirolaš máhtuid hálddašeapmái almmá ahte vuogádat rievdá. Árbevirolaš máhttopraksisat leat earálágánat go dat maid hálddašeapmi dál geavaha. Jus árbevirolaš máhtuid galgá sáhttit váldit atnui almmolaččat, de ferte iv mieđihit ahte máhttopraksisain leat erohusat. Ferte láhččot sadji erohusaide, seammás go erohusat maid sáhttet rahpat uvssaid máhtuide.</p>
</body></document>
