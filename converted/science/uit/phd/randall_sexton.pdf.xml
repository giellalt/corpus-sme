<document xml:lang="sme" id="no_id"><header><title>TRADITIONAL HEALING AND THE PUBLIC MENTAL HEALTH SERVICES IN SÁMI AREAS OF NORTHERN NORWAY – INTERFACES AND COOPERATION</title><genre code="science"/><author><person firstname="Randall Harold" lastname="Sexton" sex="m" born="" nationality=""/></author><year>2009</year><wordcount>1488</wordcount><conversion_status type="standard"/><availability><license type="standard"/></availability><origFileName>https://munin.uit.no//</origFileName><parallel_text xml:lang="nob" location="randall_sexton.pdf"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p><em type="bold">Čoahkkáigeassu sámegillii </em></p>
<p>Dát čielggadeapmi geahččala čájehit ovttasdoaimma báikkálaš veahkehanárbevieruid ja almmolaš psykalaš dearvvašvuođabálvalusaid gaskka Finnmárkkus ja Davvi-Romssas, ja jearrá galggašii go dán guovtti vuogi gaskka leat eanet ovttasbargu. Danne geahčadit dás dárkileappot mat báikkálaš veahkehanárbevierut leat dáid sámi ja máŋggakultuvrralaš guovlluin, man ollu pasieanttat geavahit dáid, ja háliidit go sii ahte báikkálaš árbevierut eanet heivehuvvojit almmolaš dearvvašvuođadoaimmahahkii. Čielggadusas geahččalit maid guorahallat soitet go báikkálaš árbevierut ja duohtavuođaáddejupmi dál juo muhtun muddui heivehuvvon dearvvašvuođadoaimmahahkii terapauttaid barggu olis, geat ieža leat dán guovllus eret.</p>
<p><em type="bold">Duogáš </em></p>
<p>Čielggadeami jurdagat vuolggahuvvojedje dan vuođul maid mun ieš vásihin go ledjen turnusdoavttirin Guovdageainnus álggus 1990-logu, ja maŋŋel veahkkedoavttirin psykiatralaš poliklinihkas Leavnnjas, Porsáŋggus gielddas Finnmárkku fylkkas. Dán áiggis fuomášin ahte ollu pasieanttat dáin guovlluin atne oktavuođa guvlláriiguin, ja mun bessen dađi mielde ieš nai oahpásmuvvat soames guvlláriiguin. Mun ipmirdin maiddái ahte olbmuin, erenoamážit dáin guovlluin, ledje eallinoainnut ja vásáhusat mat sáhtte leat vuostálaga daid dieđalaš jurddašanvugiiguin mat leat skuvlamedisiinna vuođđun, mii dagahii dárbbu guorahallat dáid guovlluid dearvvašvuođabálvalusa iešguđet beliid. Diekkár guorahallamat orrot ge dađi mielde ožžon eanet coavcci guovllu dearvvašvuođadoaimmahagain, earret dan olis go lea ásahuvvon sámi álbmoga várás psykalaš dearvvašvuođagáhttema gelbbolašvuođaguovddáš (SANKS) ja</p>
<p>Romssas ges lea ásahuvvon dutkanbiras komplementára (dahje alternatiiva) medisiinna hárrái (NAFKAM). Vaikko dát leat ge ásahuvvon, de orru leame nu ahte báikkálaš veahkehan- dahje guvlláruššanvuogit ain ožžot unnán beroštumi otná dearvvašvuođabálvalusain, mii čájehuvvui báikkálaš dutkama olis, mii čađahuvvui ovdal go dát prošeakta álggahuvvui. Dát váilevašvuohta lea erenoamáš danne go guvllár- dahje veahkehanvuogit leat guovddáš oasit sámi kultuvrras ja go Máilmmi Dearvvašvuođa Organisašuvdna ávžžuha ovttasbargat báikkálaš árbevieruiguin, ja riikkaidgaskasaš transkultuvrralaš psykiatriija atná dakkár ovttasbarggu hui guovddážis. 3</p>
<p>Jagis 2004 bessen fas fitnat Alaskas, gos ieš lean bajásšaddan, ja gávnnahin ahte doppe ledje iešguđet álgoálbmotjoavkkuid árbevirolaš guvllárat doaimmas iešguđet buohcciviesuin ja klinihkain. Mun máhccen Norgii dainna jurdagiin ahte dát livččii juoga mii heivešii sámi guovlluide. Máŋggas ávžžuhedje mu vuos guorahallat ahte háliidivčče go pasieanttat dearvvašvuođabálvalussii maiddái árbevirolaš veahki, guvlláriid, ja jus nu, de movt oaivvildivčče sii ahte dát galggašii buoremusat čađahuvvot. Dát lei geaidnu dutkanbargui, mii šattai mihá stuorát go ovdagihtii ledjen navdán, maiddái danne go gažaldahkii ledje čadnon máŋga guoskevaš ášši maid maiddái lei lunddolaš guorahallat seammás.</p>
<p><em type="bold">Iskkadeapmi </em></p>
<p>Iskkadeapmi geahčada erenoamážit sámi árbevieruid, vuosttažettiin danne go lea ollu beroštupmi dearvvašvuođafálaldagaide sámi álbmoga várás, ja lea dihtosis ahte guvlláruššan ain ollásit gávdno sámi birrasiin. Muhto buorádallan, dahje guvlláruššan, gávdno maiddái dáčča ja kveana servodagain, ja lea dihtosis ahte dán guovllu álbmogat ellet seahkálaga ja lahkalaga. Vaikko dát iskkadeapmi vuosttažettiin deattuha sámi kultuvrra erenoamáš beliid, de sáhttá oassi dás maiddái guoskat guovllu máŋggakultuvrrat álbmogii, erenoamážit go nu oallugiin lea sihke sámi, kveana ja dáčča duogáš.</p>
<p>Mu mielas lea maiddái deaŧalaš deattuhit, erenoamážit go ieš boađán eará guovllus, ahte mun in ane iežan makkárge spesialistan sámi dahje davvinorgalaš kultuvrra ja árbevieruid hárrái.</p>
<p>Guorahallan vulggii das go oidnen ahte lei nu stuora erohus almmolaš dearvvašvuođadoaimmahaga ja báikkálaš veahkehanvugiid gaskka, mii mu mielas, gii lean dearvvašvuođabargi, lei imaš, várra juste dan dihte go dovden báikkálaš historjjá nu unnán. Min in leat juogo servodatdiehtti, in ge historihkkár, muhto lean buoremus lági mielde geahččalan ipmirdit eambbo dán dilálašvuođas, ja lean rahpasit jearran ahte livččii go ávkkálaš oažžut eanet lagasvuođa dán guovtti árbevieru gaskka. Guorahallan ii vikka man ge láhkái addit loahpalaš vástádusaid dása, muhto geahččala baicca geažuhit soames perspektiivvaid mat sáhtáše leat guoskevaččat oarjemáilmmi ja báikkálaš dikšunvuogádagaid ovttasteamis. 4</p>
<p>Artihkkalat leat čállojuvvon ságastallamiid vuođul psykalaš dearvvašvuođabálvalusaid geavaheddjiiguin ja sin terapauttaiguin dearvvašvuođadoaimmahagas ja sin guvlláriiguin olggobealde almmolaš dearvvašvuođadoaimmahaga ja sin jearahallamiid vuođul (oktiibuot 25 olbmo).</p>
<p>Dasa lassin lea jearahallaniskkadeapmi čađahuvvon, masa serve 186 pasieantta.</p>
<p>Jearahallaniskkadeamis leat erenoamážit guorahallan pasieanttaid árbevirolaš guvllárveahki geavaheami. Ságastallamiin leat fas guorahallan dan ipmárdusvuođu man ala diekkár veahkkedoaibma lea huksejuvvon, báikkálaš duohtavuođa ja psykiatriija gávnnadansajiid, ja dearvvašvuođaásahusain dakkár terapauttaid dikšunvugiid, geain alddiineaset leat sámi dahje báikkálaš duogáš. Sámegielat mielbargi, gii ieš leat guovllus eret, lea čađahan ollu dáin jearahallamiin, ja lea leamaš stuora veahkkin guorahallamis.</p>
<p><em type="bold">Veahkehanárbevierut ovdal ja dál </em></p>
<p>Vuosttaš artihkal geahčada mii sámi servodagain ain lea oahpis ovdal Kristusa áiggi veahkehandoaimmain, namalassii árbevierut maid oallugat atnet gullat noaidegoansttaide (šamanismii). Dás guorahallojuvvo dán geavat ja ovttalágánvuohta eará arktalaš šamanistalaš árbevieruiguin, ja historjjálaš badjelgeahččanvuohta mii dáhpáhuvai girku doaimma bokte 1700-logus. Vaikko árbevierru lea ge rievdan áiggi mielde, de artihkkalis fuomášuhttojuvvo ahte otná árbevieruid duohtavuođaáddejupmi sáhttá gehččot dien dološ árbevieru čuovggas.</p>
<p>Artihkkalis geahčadit maiddái iešguđet rievdadusaid mat guvllárárbevierus leat leamaš, earret eará dan olis go risttalašvuohta bođii, rievdadusaid eará árbevirolaš medisiinnalaš vuogádagaid olis, ja go dál soapmásat geahččaladdet ealáskahttit dološ árbevirolaš vugiid. Artihkkalis deattuhuvvo ahte sámi árbevierru lea čihkosis geavahuvvon álo, go dálkkodeaddjit eai leat háliidan sága iežaset doaimma birra, eai ge leat mávssu váldán dan ovddas. Vaikko dát lea otná servodagas rievdame, de leat dás bealit mat sáhttet báidnit olbmuid oainnuid almmolaš dearvvašvuođabálvalusa fálaldagaid hárrái, mat leat eará prinsihpaid ala vuođđuduvvon. 5</p>
<p><em type="bold">Jearahallaniskkadeami guovddáš bohtosat </em></p>
<p>Jearahallaniskkadeamis vástidii badjel bealli pasieanttain ahte sii ledje ohcan veahki olggobealde dearvvašvuođadoaimmahaga. Buot eanemus ledje sámi pasieanttat dán dahkan, geain 67 % lei ohcan veahki eará sajis go dearvvašvuođaásahusain. Báikkálaš veahkehandoaimmat ledje buot dábálepmosit geavahuvvon. Dat sáhtii leat telefonságastallan veahkeheddjiin, gieđain guoskkaheapmi ja sániid dadjan, mii lea báikkálaš árbevierru, mas dihto sánit daddjojuvvojit buozanvuođa hárrái, ja maid máhttet dušše sii geat buorádallet. Mii gávnnaimet unnán erohusaid sin, geat geavahedje báikkálaš veahkkedoaimmaid ja eará pasieanttaid gaskka, árvvusge danne go dadjat olles álbmogii lea dábálaš atnit diekkár veahki. Mii gal baicca bođii ovdan, lei ahte sis, geat ohce veahki olggobealde dearvvašvuođadoaimmahaga, lei eanet jurdda iežaset eallima oskkolaš- dahje vuoiŋŋalašvuođa hárrái. Dát pasieanttat ledje maid unnit duhtavaččat psykalaš dearvvašvuođabálvalusa fálaldagaiguin, mii sáhttá boahtit das go árbevirolaš dálkkodeami ja oarjemáilmmi medisiinna gaskka leat stuora erohusat máilmmeipmárdusa hárrái.</p>
<p><em type="bold">Árbevieruid ovttastupmi </em></p>
<p>Psykalaš dearvvašvuođadikšuma terapauttat ledje deaŧalaš oasseváldit guorahallamis. Sii, geain alddiineaset lea sámi duogáš, dahje leat bajásšaddan máŋggakultuvrralaš guovlluin, leat dábálaččat unnitlogus klinihkain, muhto guorahallamis gávnnahuvvui ahte sii sáhttet doaibmat árbevieruid ovttastupmin. Soames terapauttat sáhttet váldit oktavuođa árbevirolaš veahkeheddjiin, jus pasieanta bivdá, dahje sáhttet ieža árvalit ahte pasieanta manná dakkára lusa, jus son lea niegadan, oaidnán oainnáhusaid dahje vásihan juoidá mas lea symbolihkka sámi árbevieruid mielde. Máŋga terapautta ovttastedje báikkálaš duohtavuođaipmárdusa iežaset psykososiála bargguin. Ovdamearkkat dása leat earret eará dilálašvuođat go pasieanttat vásihedje oktavuođa jápmán fulkkiiguin. Dákkár vásáhusat dohkkehuvvojit sámi duohtavuođas, seammás go dasa lea áddejupmi transkultuvrralaš psykiatriijas.</p>
<p>Terapauttat atne deaŧalažžan iežaset barggus láhčit áiggi, saji ja dilálašvuođa nu ahte klieanttat dovdet ahte lea heivvolaš juogadit iežaset vásáhusaid ja ipmárdusa váttisvuođaideaset hárrái.</p>
<p>Muhtun terapauttat válde olles bearraša terapiijai, deattuhedje rupmaša doaibmama ja geavahedje ložžedanvugiid, visualiserenvugiid dahje atne beroštumi pasieantta nieguin. Earát ges háliidedje ovdánahttit terapiijavugiid mat sáhttet čađahuvvot luonddus dahje heivehit juoigama terapiijai. 6</p>
<p>Vaikko dáin lahkonanvugiin lea lagas oktavuohta báikkálaš kultuvrii ja veahkehanárbevirrui, de dat eai lean namuhuvvon eanas klinihkaid bajit dásiin, mii goit lei hui čalbmáičuohcci munnje, geas alddán lea ovdalaš vásáhus báikkálaš poliklinihkas.</p>
<p>Vaikko terapauttain lei eanet ollislaš psykoterapautalaš oaidnu, de sii eai geavahan dikšunvugiid main lei njuolggo vuoiŋŋalaš vuođđu, nugo báikkálaš buorádallamis dahkkojuvvo. Dát earuha sin barggu álgoálbmotčearddalaš terapauttaid barggus ja oarjemáilmmi skuvlejumis Canadas, gos ovdamearkka dihte sáhttá geavahit rohkadallama, árbevirolaš meanuid dahje váldit fárrui árbevirolaš buorádalliid iežaset bargui klieanttaiguin.</p>
<p>Máŋga tearapautta dovddahedje ahte sii dovdet vuostevuođa iežaset kultuvrralaš duogáža ja dearvvašvuođadoaimmahaga perspektiivvaid gaskka, ja oaivvildedje ahte lea dárbbašlaš oažžut govddit perspektiivva psykalaš dearvvašvuođabálvalussii. Diagnostalaš vuogádaga deattuheapmi adnui unohassan máŋgga dilálašvuođas, go dat sáhttá álkit boastut geavahuvvot sámi duohtavuođain deaivvadeamis. Vaikko soames terapauttat sáhtte ávžžuhit pasieanttaid ohcat guvllárveahki , de dat ii leat dábálaš, ja terapauttat leat dávjá eahpesihkkarat dan hárrái livččii go dát njuolggadusrihkkun, go ásahusa bajimus dásis ii leat dahkkon oaivil oktavuođa dahje ovttasbarggu hárrái báikkálaš veahkeheddjiiguin.</p>
<p><em type="bold">Jurdagat integrerema hárrái – iešguđet perspektiivvat </em></p>
<p>Gaskal 75 ja 80 % pasieanttain geain lea sámi duogáš, vástidedje jearahallaniskkadeamis ahte sii háliidivčče ahte báikkálaš veahkehanvuogit heivehuvvojit dearvvašvuođabálvalusa fálaldagaide.</p>
<p>Vaikko ledje čielga sávaldagat heiveheami hárrái, de ledje liikká máŋggas geat jearahallamiin eahpidedje lea go vejolaš doaimmahit árbevirolaš buorádallama klinihkaid oktavuođas. Oallugat ávžžuhedje oažžut áigái buoret gulahallama dán goabbatlágán árbevieru gaskka. Perspektiivvat mat bohte ovdan čájehit ahte lea deaŧalaš atnit muittus daid iešguđet rámmaid ja máilmmeoainnuid mat leat doppe gos oarjemáilmmi ja báikkálaš buorádallanvuogit leat geavahuvvon, ja historjjálaš dássehisvuođa mii daid gaskii lea bohciidan. 7</p>
<p><em type="bold">Muhtun čoahkkáigeassi oainnut </em></p>
<p>Orrot leame čielga hehttehusat mat dagahit váttisin oažžut áigái buori gulahallama ja geabbilis oktavuođa almmolaš ja báikkálaš dikšunvuogádagaid gaskka, mii dagaha čuolmmaid dearvvašvuođadoaimmahagaid siskkobealde ja muhtun pasieanttaid deaivvadeapmái dearvvašvuođabálvalusain. Dása sáhttet leat máŋggat sivat, mat sáhttet vuolgán gitta dan rájes go sámi osku deddojuvvui 1700-logu rájes ja dáruiduhttináigodagas, mii bođii maŋŋel. Dasa sáhttá maid leat duogážin skuvlamedisiinna ipmárdusvuođđu, mii sáhttá dagahit váddáseabbon dohkkehit dikšunvuogádaga, man vuođđun lea eanet vuoiŋŋalaš eallinipmárdus, ja oktavuođaid ja ollisvuođa áddejumi deattuheapmi.</p>
<p>Árbevieruid buoret vuostáiváldin ja báikkálaš veahkehanvugiid dohkkeheapmi sáhttá leat stuora ávkin pasieanttaide ja dearvvašvuođadoaimmahaga ollisvuhtii, ja lea juoga maid eanas sámi pasieanttat háliidivčče. Dán oainnu dorjot maiddái máŋggakultuvrralaš ja dearvvašvuođadoaimmahagat eará guovlluin go oarjemáilmmis. Seammás lea hui deaŧalaš vuhtii váldit dan báikkálaš dilálašvuođa gos árbevirolaš veahkehanvuohki lea geavahuvvon. Goappaš dáid čuoggáid vuhtii váldin lea čielga hástalusášši, mii dáidá eaktudit buoret gulahallama goappaš vugiid ovddasteddjiid bealis. Muhtun vuosttaš lávkkit sáhttet leat lágidit dili ovttasbargui dalle go pasieanttat dan háliidit, ja hukset oktavuođaid ja gulahallama árbevieruid gaskka.</p>
</body></document>
