<document xml:lang="sme" id="no_id"><header><title>Siida ja siiddastallan. Å være en siida – om forholdet mellom siidatradisjoner og videreføringen av siidasystemet / Being siida – on the relationship between siida tradition and continuation of the siida system</title><genre code="science"/><author><person firstname="Mikkel Nils" lastname="Sara" sex="m" born="" nationality=""/></author><year>2013</year><wordcount>720</wordcount><conversion_status type="standard"/><availability><license type="standard"/></availability><origFileName>https://munin.uit.no/bitstream/handle/10037/8558/thesis_entire.pdf</origFileName><parallel_text xml:lang="eng" location="mikkel_sara.pdf"/><parallel_text xml:lang="nob" location="mikkel_sara.pdf"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version></header><body><p><em type="bold">Čállosa huksehus </em></p>
<p>Dán  čállosis  vuosttaš  oasi  dahká  dárogielat  láidehus.  Nuppi  oasi  dahket guokte  eŋgelasgillii  almmuhuvvon  artihkkala  ja  okta  sámegillii  almmuhuvvon artihkkala.  Sámegillii  almmuhuvvon  artihkal  lea  dán  čoakkáldahkii  maiddái jorgaluvvon  eŋgelasgillii.  Dárogiella  oktan  eŋgelasgielain  addá  vejolašvuođa čađačuovvu  lohkamii.  Dán  giellaválljema  leat  váikkuhan  universitehta  ja áigečállagiid  giellamáhttu  ja  giellaválljen  ja  maiddái  dobbelet  ja  viidát  lohkiid oliheami beroštupmi.  Badjesámi siiddastallama váikkuhit ja birastahttet dán áiggi sihke alddeset siskkáldas,  riikka  almmolašvuođa  ja  riikkaid  gaskasaš  almmolašvuođa  ságat  ja mearrádusat. Livččii muhtumiid mielas soaitán heivvolaš oažžut buot osiid dán barggus  jorgaluvvot  buot  dán  golmma  gillii,  dehe  aŋkke  sámegillii. Jorgalanbarggu  várit  leat  gáržžidan  dan  vejolašvuođa.  Barggadettiin  dáinna čállosiin  lea  čálli  muđui  sámegillii  almmuhan  muhtun  oasi  vuođđomateriálas girjjážin ovdalaš siiddaid, siiddastallama ja maiddái árbevirolaš máhtuid birra. <em type="bold"> </em></p>
<p><em type="bold">Giitosat </em></p>
<p>Dás  ii  leat  nu  álki  dadjat  goas  ja  movt  dát  mu  doavttergrádaprošeakta veaddjái vejolažžan ja deaŧalažžan ja goas dat rievtti mielde álggahuvvui. Dása lea gullan veahážiid mielde ja gaskkalduvvamiin oahppat sihke boazobargguid ja teorehtalaš  bargovugiid,  ja  das  de  oaidnit  manne  fertešii  ja  movt  galggašii goallostit dieid goabbatlágán dieđuid ja máhtuid oktii. Dál go lean buvttehan dan muddui  mas  dal  čuovvovaš  bargu  lea,  lean  diláiduvvan  muittašit  aŋkke  dáid maŋemus jagiid vássán dilálašvuođaid mat leat buvttehan mu dán rádjái.  Ovddemusat jurddahan dan buori go mus lea čađat leamaš vejolašvuohta sirddášit  iešguđet  ságaid  ja  vásuid  birrasiid  gaskka.    Mu  bargosadji,  Sámi Allaskuvla, lea dadjat guovdu oallut boazosiiddaid, ja das lea leamaš oanegaska loaidat  sámi  boazoságaid  olámuddui.    Nuppi  dáfus  lea  Sámi  Allaskuvla boazodoallooahpuidis  bokte  leahkastan  uvssaidis  sámi  boazovázziide  ja badjenuoraide,  ja  nu  leat  alddeset  vásihusat  ja  dieđut  beassan  márihit  sisa  ja jábáiduhttán  ásahusa  oahppo-  ja  sáhkabirrasa.  Dasto  lea  mus  leamaš  dat  lihkku ahte  doaimmahettiin  dán  barggu  lean  beassan  leat  fárus  Ealát-prošeavtta  oallut fágalaš deaivvademiin ja ságastallamiin. Dakko lean beassan oahpásnuvvat dán prošeavtta  máŋggasuorat  ja  maiddái  guhkilmas  bargoguimmiid  ságaide,  ja  das maiddái  aŋkke  muhtun  oassái  máilmmi  áibmadas  vuvddiid  ja  duoddariid boazoálbmogiid áššiin.  Doavttergrádabargu  lea  čađahuvvon  Tromssa  Universitehta  oahpuid  ja bagadallama  olis.  Giitu  mu  bagadallái  Ragnar  Nielsenii  su  gierdivaš  veahki ovddas čorgadin ja čoahkis doallat bargguidan. Dađistaga  čállináigovaš  geazadeamis  leat  beaivválaš  bargoguoimmit Sámi  Allaskuvllas  leamaš  buorren  doarjjan  sullasa�</p>
<p><em type="bold">Čoahkkáigeassu </em></p>
<p>Siidadoaba lea oahpis miehtá Sámi. Siiddat leat leamaš juo nu áigá go mii oba diehtit. Dat siiddat mat leat buolvvas bulvii doalahuvvon otnážii birgejumi ja eallinlági vuođđun, lea dat siiddat main boazoealut dahket siiddastallama.  Dát siidavierut  lea  leamaš  eallevaččat  gitta  otná  rádjái,  Norgga  bealde  erenoamážit Guovdageainnus  ja  Kárášjogas.  Dat  dattege  ain  almmolašvuođas  cahket duvdahuvvan  dilis,  girjjálašvuođa  dološ  nuortalaš  siiddaid  ja  boazodoallolága hálddahuslaš  meannudeami  gaskkas.  Nuortalaš  siiddaid  čavga  organiserema  ja bivdosiiddaid  bieđganeami  govat  leat  jávkadan  ovdalaš  ja  dálá  siiddaid čanastagaid  ja  dagahan  vel  dan  ipmárdusa  ahte  siidavuogádat  ii  leat  šat doaimmas.  Boazodoallolágaiguin  fas  lea  ásahuvvon  ja  ovddiduvvon boazoguohtundistriktavuogádat dasa buohta. Maŋŋel go 2007 boazodoallolágain siida  vuođđojurdagis  dohkkehuvvui  leat  buorrin  ieš  sadjásis,  leat  aŋkke boazoguohtundistriktavuogádaga  vuolggahan  áššečoavdimušat  ja  hálddahuslaš doaibmavuogit  beassan  báidnit  vugiid  mainna  lágiin  ipmirdišgoahtit siidavuogádaga.  Jus  galgat  máhttit  fastain  árvvosmuhttit  siidda  ja  siidavuogádaga,  de  eat sáhte  garvit  bargamuša  geaži  gávdnat  dain  čanastagain  mat  leat  doalahan siiddaid  áiggiid  čađa.  Das  ii  leat  earágo  vuođđun  atnit  siidavuogádaga  iežas doahpagiid,  ipmárdusvugiid  ja  vuoruhemiid.  Dálá  dilis  ovddemussan  fertet lavdit  ja  ovdan  bidjat  siiddaid  oktasaš  doabageavaheami  ja  árbevirolaš  máhtu eallogohkkema birra, muhto maiddái geahččalit čalbmat ipmárdusvugiid mat leat dagolaš  siiddastallama  duohken.  Earret  eará  lea  dás  vejolaš  oidnosii  dahkat siiddastallama  ja  eatnamiid  gaskavuođa  meriid  ja  heivehusaid,  ja  nu  maiddái siiddaid  gaskavuođa  gažaldagaid  ja  čilgejumi  dárbbuid  das  go  galgat bargagoahtit  fastain  árvvosmuhttit  siidavuogádaga.  Siiddaid  ravdameriid čilgejupmi  lea  leamaš  boazoeaiggádiid  ja  almmolaš  hálddahusa  deaivvadeami sáhkafáddán, deaivvadeapmi mas dán rádjái eai leat adnon siiddaid árbevirolaš máhtut  ja  jurddavuogit  sáhkavuođđun.  Čállagiin  maid  dás  bijan  ovdan, guorahalan ovdamearkkaid das maid sápmelaččat leat árbevirolaččat diđoštan ja vugiid beassat siiddaid lagabuidda alddeset doahpagiid ja doaibmavugiid bokte. Dáid  čállagiid  lean  jurddahan  lohkamuššan  sihke  siiddaid  olbmuide  ja  earáide. Nugo  guođoheaddjit  bissot  ealloravddain,  de  dáid  tevsttaid  guorahallamat  nai bissot siidaravddaid diđošteapmin, eaige mana guđege siidda sisa.</p>
</body></document>