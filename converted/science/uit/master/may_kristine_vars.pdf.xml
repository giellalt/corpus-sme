<document xml:lang="sme" id="no_id"><header><title>“Dáiddát leahkit sápmelaš, muhto it seamma ládje dego sápmelaččat leat dáppe”. Narratologalaš analysa románain Kátjá (1986) ja SMS:at Sohpparis (2011).</title><genre code="science"/><author><person firstname="May Kristine" lastname="Vars" sex="f" born="" nationality=""/></author><year>2018</year><wordcount>15457</wordcount><conversion_status type="standard"/><availability><license type="standard"/></availability><multilingual><language xml:lang="nob"/></multilingual><origFileName>https://munin.uit.no/bitstream/handle/10037/13568/thesis.pdf</origFileName><metadata><uncomplete/></metadata><version>XSLtemplate $Revision: 161400 $; file-specific xsl  Revision; common.xsl  $Revision$; </version></header><body><p><em type="bold">Ovdasátni </em></p>
<p>Čállit masterčállosa lea leamaš ollu bargu, erenoamážit kombineret bargguin, muhto nuppi dáfus maiddái hui gelddolaš ja somá.</p>
<p>Vaikko čállosis čuožžu mu namma, ii leat čállinproseassa dušše iešheanalaš bargu leamaš. Álggos háliidan giitit iežan bagadalli, Lill Tove Fredriksen. Dus lea álohii uksa leamaš rabas ja lean hui giitevaš. Du máhtu, rávvagiid ja dárkilis bagadusa haga livččii luodda leamaš lossat ja váttis vázzit.</p>
<p>Háliidan maiddái giitit iežan lagamusaid, geat álohii leat dorjon ja veahkehan losses beivviid čađa, ja giitit ahte mun dál dás viimmat čohkkán gárvves masterčállosiin njuni ovddas.</p>
<p>Romsa, 15.05.18</p>
<p>May Kristine Vars 1 <em type="bold">1. Álggahus </em></p>
<p>Studeantan lektoroahpus ja sámegiella váldofágan, lei dehálaš gávdnat fáttá maid sáhtten čatnat čállosa goappašat vuolggabeliide, sihke sámegielfágai ja guoskevašvuohta boahtteáigái oahpaheaddjin. Lei maiddái dehálaš čatnat persovnnalaš beroštupmái.</p>
<p>Identitehta ja movt dáruiduhttinpolitihkka ja assimileren lea váikkuhan identitehtadovdui, lea fáddá masa beroštupmi gullái universitehtavázzimis ja sámegiella váldofágan. Dáruiduhttinpolitihkka ja assimilerema bohtosat olles Sámis, lea fáddá mii boahtá ovdan iešguđet sámi teavsttain, ovdamearkka dihte románain maid dán čállosis áiggun guorahallat. <em type="bold">1.1 Duogáš, čuolbma ja ráddjen </em></p>
<p>Dán dutkamušas guorahalan goabbat čáppagirjjálašvuođateavsttaid ja movt teavsttat doibmet vuođđun oláheamis goabbat gelbbolašvuođamihttomeari joatkkaskuvllas. </p>
<p>Materiála maid vuođđun lean válljen guorahallat, lea leamaš guovddáš oassi čállosis, justá persovnnalaš beroštumi dáfus, muhto maiddái joatkkaskuvlla oahppoplánaid vuođul. Ohppiin geain joatkkaskuvllas lea sámegiella vuosttašgiellan lea oahppoplána ja gelbbolašvuđamihttomearit mat čielgasit dadjet ahte oahppit galget lohkat teavsttaid mat gullet ja leat čállon golbma iešguđet áigodagain: 1. Áigodat maŋŋel 1995 2. Áigodat ovdal 1965 3. Áigodat gaskal 1965 ja 1995</p>
<p>Oahppit galget muđui maid oahpasmuvvat áigodagaide ja oažžut oppalaš ipmárdusa gullevaš áigodagaga ja servvodatdili birra. Materiála dán čállosis leat guokte sámi čápppagirjjálašvuođaromána: <em type="italic">SMSat Sohpparis, </em>maid Ann Helen Laestadius lea čállán 2011:s, ja Elle Márjá Vars romána <em type="italic">Kátjá </em>1988 logu rájes. </p>
<p><em type="italic">SMSat Sohpparis </em>gullá vuosttaš namuhuvvon áigodahkii. Gullevaš áigodat gulla ges joatkkaskuvlla vuosttaš luohká ohppiide geain lea sámegiella vuosttašgiellan. <em type="italic">Kátjá </em>-romána gullá maŋemus áigodahkii, ja áigodat ges goalmmát luohká ohppiide joatkkaskuvllas. Iešguđet teaksta doaibmá speadjalin servodahkii, ja danin lei maid materiálaválljemii dehálaš ja guovddáš ášši čállosii guorahallat girjjiid mat ovddastit áigodaga dili. <em type="italic">SMSat Sohpparis </em>lea girji mii lea ožžon ollu mearkkašumi olles 2 </p>
<p>Skandinavias, ja girječálli lea maiddái ožžon bálkkášumi girjji ovddas. Dat lea dieđusge maid váikkuhan čállosa materiálaválljema gullevaš áigodahkii, lassin ahte joatkkaskuvlaoahppit dovdet girjji ja girji geavahuvvo máŋga joatkkaskuvllain. Elle</p>
<p>Márjá Vars lea dovdduš sámi girječálli, ja romána <em type="italic">Kátjá </em>lea maid dovddus gullevaš áigodahkii. Oassi girjjis lea ovdamearkka dihte geavahuvvon joatkkaskuvlaohppiid eksámenii. Áigodagas go <em type="italic">Kátjá </em>almmuhuvvui, morránedje sámi girječállit, erenoamážit sámi nisugirječállit, ja áiggi mielde leat eambbo girječállit čuvvolan Elle Márjá Vars. </p>
<p><em type="italic">Kátjá </em>ja <em type="italic">SMS:at Sohpparis </em>šaddá lunddolaš maiddái oktii čatnát ja geahččat románid obbalaš govas, go ollu oasit girjjiin lea seamma vuolggasadji. Guorahallanoasis boađán čiekŋudit ja lagabui čilget materiála maid bajábealde lean ovdanbuktán, ja čatnat oktii čuolmmain ja muđui dutkangažaldaahkii čállosis. </p>
<p>Čuolmma čállosis lean hábmen ná:</p>
<p><em type="italic">Movt doibmet románat Kátjá ja SMS:at Sohpparis geavahit vuođđun </em><em type="italic">oláheamis gelbbolašvuođamihttomeriid? </em></p>
<p>Vástideamis dán čuolmma lean válljen bidjat vel liige dutkangažaldaga persovnnalaš beroštumi dáfus ja gáržudeami dihte:</p>
<p><em type="italic">Boahtá go ovdan movt dáruiduhttinpolitihkka ja assimileren </em><em type="italic">lea váikkuhan váldopersovnnaide románain? </em></p>
<p>Ráddjema dihte lean válljen vuosttaš luohká ja goalmmát luohká gelbbolašvuođamihttomeari vuođđun čállosii. Álggos lei jurdda nuppi luohká gelbbolašvuođa ja gullevaš teavstta maiddái fátmmastit čállosii, muhto analyseredettiin fuobmájin mihá jođanit ahte in čáhkket čállosii golbma iešguđet čáppagirjjálašteavsttaid.</p>
<p>Ráddjemiin attii vejolašvuođa čiekŋoleabbot analyseret iešguđet osiid teavsttain, lassin eambbo saji didaktalaš oassái ja movt teavsttat doibmet vuođđun oláheamis goabbat vuosttašgielatohppiid gelbbolašvuođamihttomeari joatkaskuvllas.</p>
<p>Gullevaš gelbbolašvuođamihttomeriid goabbat románaide buvttán ja čielggadan teoriijaoasis. 3 <em type="bold">1.2 Doabačielggadeapmi </em>Ávkin čállosa čuovvoleapmái, lea lunddolaš ja mávssolaš čilget dehálaš doahpagiid maid čállosis dávjá geavahan, ja mii čállosis lea guovddážin čuolmma dáfus. Dán oasis čilgen oanehaččat doahpagiid <em type="italic">oahppoplána, dáruiduhttin </em>ja <em type="italic">assimileren Ruoŧa beal Sámi </em>. <em type="bold">1.2.1 Oahppoplána </em></p>
<p>Oahppoplána lea oahpahuslága vuođul mearriduvvon, ja buktá máhtu maid vuordit ahte oahppit galget oláhit. Joatkkaskuvllas leat ohppiin oktasašfágat maid ii sáhte válljet eret; dárogiella, matematihkka, luonddufága, eaŋgalasgiella, servvodatfága ja lášmohallan (regjeringen 2017).</p>
<p>Makkár fágat muđui oahppis leat joatkkaskuvllas, rievddada das makkár fágaid ieš lea válljen. Sámegiella lea maid fága maid oahppi ieš mearrida áigu go váldit. Iešguđet luohkás, lassin iešguđet fágain skuvllas, lea iešguđet oahppoplána maid čuvvot joatkkaskuvlladásis. Sámegiela oahppoplánaoasi leat juohkán vihtta váldoosiide maid teoriijaoasis čiekŋudan: 1. Ulbmil 2. Fága váldooasit 3. Diibmolohku 4. Vuođđogálggat 5. Gelbbolašvuođamohttomearit (Utdanningsdirektoratet [Udir] 2018).</p>
<p>Viđat čuoggás gávdnat hui guovddáš osiid čállosa oktavuođas, go oasistis leatge gelbbolašvuođamihttomearit maid čállosis lean geavahan vuođđun guorahallamis. Gelbbolašvuođamihttomearit leat lága mielde mearriduvvon ja čielggada maid joatkkaskuvllaoahppit galget oahppat ja máhttit go gerget. Dehálaš osiid oahppoplánas ja čállosii guoskevaš dieđut čilgen lagabui teoriijakapihtalis. <em type="bold">1.2.2 Dáruiduhttinpolitihkka ja assimileren </em></p>
<p>Sápmelaččat leat Norgga álgoálbmot, ja hálddašanguovlluin lea dárogielas ja sámegielas almmolaččat seammá dásseárvu otná servvodagas, muhto nu diehttelaš ii leat agibeaivve leamaš. Dáruiduhttin lea guovddáš oassi sámi historjjás. Mii geavahit 4 <em type="italic">dáruiduhttin </em>-doahpaga politihka oktavuođas go sápmelaččat galge siviliserejuvvot ja suddaduvvot dáža servvodahkii. Aage Solbakk čállá ahte ” <em type="italic">dáruiduhttinpolitihkka </em><em type="italic">jođihuvvui stáhta virggálaš oainnuid mielde </em>” (Solbakk 1993: 56). </p>
<p>Guovddáš almmolaš jurddašanvuohki garraseamos assimilerenpolitihkas ja -áigodagas leige nannet álbmotdovddu olbmuin Norggas ja Ruoŧas ja suddadit sápmelaččaid riikaálbmogii. Giella lei guovddáš bealli álbmotnannemis ja norgalaččat ja ruoŧalaččat galggašedje dovdat norgalažžan ja ruoŧŧelažžan dan sajis go sápmelažžan. Buohkat galge maiddái goabbat riikkain hupmat ovtta ja seamma giela, Ruoŧa beal ruoŧagiela ja Norgga beal dárogiela. Giellaossi lea várra maid dat oassi masa eanaš čatnet dáruiduhttinpolitihka, go garra dáruiduhttinpolitihkkain galge mánát oahppat dárogiela skuvllas ja oahahus lei maiddái duššefal dárogillii ollu báikkiin. Dát skuvlen ja álbmotoaidnu dagahii ahte stuorra oassi sápmelaččain masse gielaset. Otná dilis oaidnit dáruiduhttinpolitihka bohtosiid ovdamearkka dihte gielladili dáfus, go muhtun ráje sámegielain leat velá áitojuvvon gielat. Nuppi dáfus maiddái identitehta dáfus. Dán čilgen lagabui analyserenoasis bohtosiidkapihtalis.</p>
<p>Koloniseren ja assimileren Ruoŧa beal sámis lea rádjegeassin Norgga ja Ruoŧa gaskkas guovddážin, lassin guoskevaš áššit giela ja identitehta hárrái. Lappekodisillen 1751 logu rájes lea lassi Strömstadtraktáhtai mas riikarádji Ruoŧa ja Norgga gaskkal bukte. Das lea erenoamáš oassi gullevaš sápmelaččaide, go Lappkodisilla paragráfa 10:s čuožžu: “ <em type="italic">Saasom Lapperne behøve begge Rigers Land, skal det efter gammel Sædvan være dennem </em><em type="italic">tilladt, Høst og Vaar, at flytte med deres Rehn-Hiorder over Grendsen ind i det andet Rige </em>.” (NRK neahtta-TV 2018). Riikaráját eai guoskan sápmelaččaide ja besse johttit raji rastá bohccuiguin. Lappekodisilla lea doaibman dáhkáhussan sápmelaččaide. </p>
<p>Garra našunáladovdu ja kulturdarwinisttalaš ideologiija vuođul bođii boazodoalloláhka 1886:s muddendihte boazodoalu, ja dan rájes sakka jorragohte juvllat. Sápmelaččat galge sirrejuvvot, stáhta vuođđudedje nomádaskuvlla boazosápmelaččaide ja assimilerenproseassa lei realitehta (Sámediggi 2017 A). 5 <em type="bold">1.4 Masterbarggu huksehus </em>Vuosttaš kapihtal doaibmá oahpistanoassin guorahallamii, materiálaide ja muđui čállosii. Dán oasis selvehan čállosa obbalaččat sisdoalu dáfus. Oahpistankapihttalis ovdanbuvttán čállosa fáttá, čuolmma ja gullevaš dutkangažaldaga vuosttažin, ovdal go čilgen movt lean ráddjen barggu, Vuosttaš kapihtalis čilgen maiddái oanehaččat vuođu čállosii ja materiála maid lean guorahallan. Dán kapihttalis lei maid dehálaš fátmastit čilgejumi guovddáš doahpagiid mii čállosis máŋgii boahtá ovdan: <em type="italic">oahppoplána, </em><em type="italic">dáruiduhttin </em>ja <em type="italic">assimileren. </em></p>
<p>Čállosa teoriijavuođđu čielggadan ges nuppi kapihttalis. Logadettiin álgoálbmogiid girjjálašvuođa, lea dehálaš čalmmustahttit lohkkái konteavstta ja kulturáddejumi girjjálašvuođaguorahallamis. Girjjálašvuođadutkit Arnold Krupat ja Harald Gaski vel oahpisteaba min doahpagii ja kritihkalaš lohkanmetodain – <em type="italic">etnokritihkka </em>. Etnokritihkka lahkonanvugiin lea lohkkis vejolaš ipmirdit girjjálašvuođa álgoálbmogiid jurddašanvuogi mielde. </p>
<p xml:lang="nob">Harald</p>
<p>Gaski lea guovddáš olmmoš sámi álgoálbmotgirjjálašvuođa oktavuođas, oktan Krupatain. Soai leaba goappašagat dutkan álgoálbmogiid girjjálašvuođa, muhto goabbat álgoálbmogiid goabbat beale máilmmis.</p>
<p>Loahpahan teoriijakapihttala joatkkaskuvlaohppiid oahppoplánaiguin. Iešguđet luohkáide gullet iešguđet oahppoplánat mat čuoggáid mielde čilgejit maid oahppit jagiid mielde galget máhttit. Vuosttašgielatoahppit galget oahpásmuvvat golbma iešguđet áigodagain, ja iešguđet áigodagaide gullet išeguđet teavsttat mat leat čállojuvvon gullevaš áigodagas.</p>
<p>Goalmmát kapihttalis čilgen metoda maid geavahan vuođđun románaid analyseremii, namalassii narratologalaš analyseren. Analyserema metodavuođđun geavahan Rolf</p>
<p xml:lang="nob">Gaasland girjjii <em type="italic">Fortellerens hemmeligheter – innføring i litterær analyse </em>(2009) ja Petter </p>
<p xml:lang="nob">Aaslestad girjjii <em type="italic">Narratologi – en innføring i anvendt fortellerteori </em>(1999). </p>
<p>Njealját kapihtal doaibmá analysaoassin mas guorahallama bohtosat dan guovtti girjjiin maid lean válljen guorahallat, lassin epihkkadiktii, bohtet ovdán. Lunddolaččat ja maiddái ávkin áddema dáfus čálán čoahkkáigeasu girjjiin ovdal go guorahallamis dasto čiekŋudan sisdoallui. Lean sirren goabbat teavstta maid lean guorahallan gullevaš 6 áigodagaid ja joatkkaskuvlaohppiid oahppoplánaid dáfus, ja guorahalan teavsttaid fáttá ja muđui dutkangažaldagaid dáfus narratologalaš analyserenvuogi mielde.</p>
<p>Lektorstudeantan lea didaktalaš čalmmusteapmi dehálaš oassi guorahallamis ja čállosis.</p>
<p>Viđat kapihttalis lean dasto sirren didaktalaš oasi mas guorahalan ja digaštalan románaid joatkkaskuvllaohppiid dáfus, ja diehttelas oahppoplána ja gelbbolašvuođamohttomeriid oláheami ektui.</p>
<p>Guđat kapihtal lea loahpalaš kapihtal čállosis mas čoahkkáigeasán guorahallama ja bohtosiid maid njealját kapihttalis lean buktán, oktan čállosa čuolmmain ja muđui dutkangažaldagaiguin. Loahpalaččat seamma kapihttalii ja ollislaččat čállosii lean iežan loahpalaš jurdagiid ja konklušuvnnaid seastán. <em type="bold">2. Teorehtalaš vuođđu </em></p>
<p>Dán kapihttalis fokuseren álggos daid osiide mat gullet sámegillii fágan ja rámmat mat leat sámegielfágas, erenoamážit joatkkaskuvllaohppiid sivvan go joatkkaskuvllaohppiid gelbbolašvuođamihttomearit leatge vuođđun čállosis. Orru lunddolaš láidet oahppoplánaid čađa, sihke oppalaš mihttuide maid oahppit galget ollašuhttit joatkkaskuvllas, lassin sierra oahppoplánaid čađahit mat gullet ieš sámegielfágii ja iešguđet luohkáide sámegielohppiide joatkkaskuvllas.</p>
<p>Logadettiin álgoálbmogiid girjjálašvuođa, lea dehálaš čalmmustahttit lohkkái konteavstta ja kulturáddejumi girjjálašvuođaguorahallamis, muhto girjjálašvuođadutkit</p>
<p>Arnold Krupat ja Harald Gaski vel oahpisteaba min doahpagii ja kritihkalaš teoriijain, namalassii <em type="italic">etnokritihkka </em>. Etnokritihkka lahkonanvugiin lea lohkkis vejolaš ipmirdit girjjálašvuođa álgoálbmogiid jurddašanvuogi mielde. </p>
<p>Loahpalaččat teorehtalaš kapihttalis čoahkkáigeasun oanehaččat váldoosiid čállosa teorehtalaš vuođuid. 7 <em type="bold">2.1 Máhttolokten </em><em type="bold">– sámi oahppoplánabuvttus </em></p>
<p>Jeavddalaččat leat oahppoplánareforpmaid ovddidan ja rievdadan dárbbu mielde, sihke maid ja movt oahppit galget oahppat, omd. servvodaga dili dáfus. Erenoamážit sáhttá golbma maŋemus logijagiáigodaga čalmmustahttit ođđa reforpmaid ja maiddái ovddideami sámi joatkkaskuvlaoahpahusa dáfus. 1993:s álggos bođii <em type="italic">oppalaš oassi </em>oahppoplánas ovttas ođđa reforpmain mii jagi maŋŋel ásahuvvui skuvllaide, sihke vuođđo- ja joatkkaskuvllaide (R-94). Oppalaš oasi čilgen lagabui vuolábealde. Das oaidnit movt válddahedje sámi giela ja kultuvra vuosttaš oasis, <em type="italic">dárkkuhusa ozadeaddji </em><em type="italic">olmmoš </em>, ja makkár ovddasvástádus skuvllain maid lei dan áigge: <em type="italic">“Samisk språk og kultur er en del av denne kulturarv som det er et særlig ansvar for Norge </em><em type="italic">og Norden å hegne om. Denne arven må gis rom for videre utvikling i skoler med samiske </em><em type="italic">elever, slik at den styrker samisk identitet og vår felles kunnskap om samisk kultur.” </em>(Reform 1994: 19). 2006:s ásahuvvui maŋemus ođasmahttojuvvon reforbma vuođđoskuvlii ja maiddái joatkkaskuvlla oahpahussii. Eanaš luohkát geavahišgohte ođđa reforpma 2006 rájes, muhto 2007:s lei <em type="italic">máhttolokten </em>integrerejuvvon buot luohkáin. <em type="italic">Máhttolokten </em>(LK06) lea ge reforpma namahus, ja mielddisbuvttii rievdadusaid skuvlasurggiin sihke sisdoalu, struktureren, ja organiserema hárrái. Deháleamos rievdadus máhttoloktema geažil lei dieđusge ođasmahttejuvvon oahppoplánat fágain mas ledje čielga mihttut maid oahppit galget máhttit. Eará guovddáš oassi máhttoloktemis lea ohppiid <em type="italic">vuđolaš máhtuid </em>nannen ja mii galgá guovddážin oahpahusas. Vuđolaš máhtuin leat vihtta oasi; <em type="italic">lohkan, čállin, </em><em type="italic">rehkenastin, njálmmálaš máhtut </em>ja <em type="italic">digitála máhtut </em>. </p>
<p>In sáhte dieđusge čiekŋudit olles ođđa reforpma 2006 rájes, ja dat ii leat jurddage čállosis čilget movt ođđaseamos reforbma lea olggosoaidnit. Muhto eará oassi maid velá háliidan namuhit ja mii iežan mielas lea dehálaš oassi ođđa reforpmas, lea deaddu <em type="italic">heivehuvvon oahpahus </em>ohppiide. Heivehuvvon oahpahus leage maid šaddan eambbo ja eambbo guovddáš bealli beaivválaš oahpahusas, ja LK06 reforpmas leat čieža iešguđet oasi: 8 1. Oahpahus searvadahttin oktavuođas 2. Variašuvdna oahpahusas 3. Ohppiid vásáhusat, máhttu ja potensiála 4. Guoskevašvuohta dálááigái ja boahtteáigái 5. Árvvusatnin 6. Oktavuohta iešguđet osiin oahpahusas 7. Mielváikkuheapmi plánemis, čađaheamis ja árvvoštallamis (Udir 2: 2018) (Regjeringen 2006). </p>
<p>Dál lea 12 jagi dan rájes go ođđa reforbma maŋemus lea ásahuvvon, ja čakčat 2019:s boahtá fas ođđa reforbma sihke vuođđo- ja joatkkaskuvllaide. Oahppoplánat rivdet ja ođasmahttojuvvot sisdoalu dáfus, ja jáhkkimis bohtet maiddái eará guovddášsuorggit ođđa reforpma mielde.</p>
<p>Sámegielfága oahppoplánabuvttus máhttolokten vuođul sisttisdoallá vihtta osiid:</p>
<p><em type="italic">Oppalaš oassi </em>, <em type="italic">sámi oahpahusa prinsihpat </em>, <em type="italic">sámegiellafága oahppoplánat </em>, <em type="italic">sámi parallealla </em><em type="italic">seammaárvosaš oahppoplánat </em>ja maŋemus oassi lea <em type="italic">sámi oahppoplánat </em><em type="italic">joatkkaoahpahusa prográmmafágain. </em>(Sámediggi 2017 B). </p>
<p>Oppalaš oassi fátmmasta oppalaš mihttuid oahpahusas ja lea ođasmahttojuvvon guokte ovddeš reforpmaid R-94 ja L-97 vuođul. Oppalaš oassi sisttisdoallá ohppiid árvo-, kultuvrralaš ja máhttovuođđu sihke vuođđo- ja joatkkaskuvllas. Gullevaš osiid in áiggo šat dađi eambbo čiekŋudit eambbo, muhto áiggun dušše namuhit. Čuoggát oppalaš oasis eai válddat maid oahppit galget oahppat iešguđet fága hárrái, muhto obbalaččat movt oahppit galget ovdánit olmmožin ja oažžut obbalaš ipmárdusa ovamearkka dihte servvodaga birra: <em type="italic">Dárkkuhusa ozadeaddji </em>olmmoš, <em type="italic">hutkkálaš </em>olmmoš, <em type="italic">bargi </em>olmmoš, <em type="italic">oppalaččat </em>oahppan olmmoš, <em type="italic">ovttasbargi </em>olmmoš, <em type="italic">birasdihtomielalaš </em>olmmoš ja <em type="italic">integrerejuvvon </em>olmmoš. (Udir 3: 2018). </p>
<p>Oanehaččat sáhttá čilget sámi oahpahusa prinsihpat-oasi čoahkkáigeassun mearrádusaid hárrái, go dát oassi ” <em type="italic">oktiigesset ja čiekŋudit oahpahuslága ja láhkaásahusa </em><em type="italic">mearrádusaid, dasa gullá maid oahppoplánabuvttus. </em>” (Udir 4: 2018). 9 </p>
<p>Sámi parallealla seammaárvosaš oahppoplánat leat oahppoplánat mat gustojit hálddašanguovlluid oahppoplánaid, ja oassi <em type="italic">sámi oahppoplánat joatkkaoahpahusa </em><em type="italic">prográmmafágain </em>dieđusge fátmmasta prográmmafágaid. </p>
<p>Oassi <em type="italic">sámegiellafága oahppoplánat </em>leat juhkkojuvvon dásiid mielde, das makkár dásis oahppi lea ja man guhká vuođđoskuvllas sámegieloahpahusa lea čuvvon. Mii juohkit vuosttašgielagiid ja nubbingielagiid vuosttažin. Vuosttašgielat oahppoplánas dađi eambbo ii šat juoge dásiid mielde, muhto nubbingielagat joatkkaskuvllas leat juohkán golbma dásiid mielde; <em type="italic">sámegiella 2, sámegiella 3 </em>ja <em type="italic">sámegiella 4 </em>. Nubbingielagiid dássejuohkin in áiggo dađi eambbo čiekŋudit. </p>
<p>Dán čállosis leat vuosttašgielatoahppoplánat vuođđun, ja dehálaš čalmmustahttit ahte vuosttašgielagat eai leat juhkojuvvon dásiid mielde seamma ládje go nubbingielagat. Cuovvovaš osiin čiekŋudan vuosttašgielagiid mielde, álggos obbalaš muhttu dáfus ovdal go konkrehta gelbbolašvuođamihttomeriid buvttán. <em type="bold">2.1.1 Vuosttašgielagiid obbalaš mihttu - Váldosuorggit </em>Joatkkaskuvladásis leat ohppiin iešguđetlágan vejolašvuođat iešguđet báikkiin sámegieloahpahusa dáfus. Hálddašanguovlluin leat sierra njuolggadusat ja oahppit sáhttet válljet sámegieloahpahusa, sihke vuosttašgiellan ja nubbingiellan, muhto maiddái eará báikkiin ja gávpogiin fállet sámegiela fágan. Mohtunráje joatkkaskuvllat fállet velá sámegiela vierrogiellan, muhto dá lea fálaldat mat oahppit eai sáhte gáibidit. </p>
<p>Sámegiela oahppoplána joatkkaskuvllas lea huksejuvvon golbma iešguđet oasi mielde, ja maiddái luohkáid mielde. Luohkáid mielde rivdet ohppiid gelbbolašvuođamihttomearit, muhto oahppoplánas leat maid obbalaš oahppoplána ja obbalaš mihttomearit joatkkaskuvllaohppiide. Vuosttaš oassi ovddasta <em type="italic">njálmmálaš gulahallan </em>. Oanehaččat sáhttá lohkat ahte oassi váldá ovdan guldaleami, sártnodeami ja ságastallama iešguđet oktavuođain maid oahppit vásihit. (Udir 5: 2018). </p>
<p>Nubbi oassi lea <em type="italic">čálalaš gulahallan </em>mii váldá ovdan ohppiid sámegiela lohkama ja čállima. Oahppit galget lohkat iešguđetlágan teavsttaid iešguđet šáŋŋeris oahppama dihte, 10 muhto maiddái movttiidahttit ja hásttuhit iežaset lohkamii ja čállimii, erenoamážit sámegillii. (Udir 5: 2018). </p>
<p>Dasto lea goalmmát ja maŋemus oassi, <em type="italic">giella, kultuvra ja girjjálašvuohta </em>, jáhkkimis viidásamos oassi oahppoplánain, ja oassi mas justá gávdná guovddáš oasi masterčállosii. </p>
<p>Namuhan oasis leat máŋga iešguđetlágan fáttá maid fátmmasta. Obbalaččat sáhttá lohkat ahte oassi čalmmustahttá ohppiid giella- ja girjjálašvuođaipmárdusa, muhto maiddái sámegiela ja girjjálašvuođa rievdadeami dološ áiggi otnážii. Guovddáš oassi vuosttašgielagiid oahppoplánas lea oahpásmuvvat iešguđet áigodagaide ja teavsttaide gullevaš áigodagaide, sihke čáppagirjjálašvuođa- ja áššeprosašáŋŋeris, ja sihke oanehis ja guhkebuš teavsttaide. <em type="italic">Giella, kultuvra ja girjjálašvuohta </em>–oassi sirre golbma iešguđetlágan áigodaga mielde. Dát áigodagat leat guovddážat čállosis, ja čuovvovaččat čilgen lagabui iešguđet áigodaga luohkáid mielde. (Udir 5: 2018). <em type="bold">2.1.2 Gelbbolašvuođamihttomearit </em>Dássážii oahpistan lohkkái sámegielohppiid oahppoplána váldosurggiide ja maid oahppit obbalaččat leat galgan oahppat go loahpahit goalmmát jagi joatkkaskuvllas, sihke <em type="italic">njálmmálaš gulahallan </em>-oasis, <em type="italic">čálalaš gulahallan </em>-oasis ja <em type="italic">giella, kultuvra ja </em><em type="italic">girjjálašvuohta </em>-oasis. </p>
<p>Dán oasis áiggun ges oahpistit gullevaš gelbbolašvuođamihttomeriide oahppoplánas masa guorahallama lean čatnan. Danin maid in buvtte nuppi luohká studerenráhkkanahtti ohppid gelbbolašvuođamihttomeari go ii leat oassin čállosis.</p>
<p>Iešguđet luohkáide lea mearriduvvon makkár áigodat lea guovddáš ja masa oahppit galget oahpásmuvvat. Čuovvovaččat ovdanbuvttán luohká gullevaš áigodaga ja movt oahppoplánain leat hábmen gelbbolašvuođamihttomeari maid oahppit galget máhttit.</p>
<p>Vuosttaš luohká studerenráhkkanahtti oahppoprográmma ja nuppi luohká fidnofágalaš oahppoprográmma válddaha áigodaga 1995 logu rájes otnážii ja oahppit galget lohkat iešguđetlágan teavsttaid čállon gullevaš áigodagas. Oahpahusa mihttomearri go gárve vuosttaš luohká studerenráhkkanahtti oahppoprográmmain dahje nuppi luohká fidnofágalaš oahppoprográmmain, galget oahppit máhttit <em type="italic">”lohkat muhtin teavsttaid áigodagas maŋŋel 1995, bidjat daid kulturhistorjjálaš </em><em type="italic">oktavuhtii ja reflekteret giela ja sisdoalu hárrái” </em>11 (Utdanningsdirektoratet 1: 2018). </p>
<p>Goalmmát luohká studerenráhkkanahtti oahppoprográmma oahppit galget máhttit <em type="italic">“lohkat ja dulkot ovddasteaddji teavsttaid, áigodagas 1965 rájes 1995 rádjái, ja digaštallat </em><em type="italic">movt áigodaga servodatlaš ja kultuvrralaš dovdomearkkat vuhttojit teavsttain.” </em>(Utdanningsdirektoratet 1: 2018). <em type="bold">2.4 Etnokritihkka ja álgoálbmotgirjjálašvuohta </em></p>
<p>Dán vuolleoasis ovdanbuvttán <em type="italic">etnokritihka </em>-doahpaga, vuosttažettiin čilgejumiin mii etnokritihkka lea ja doahpaga vuođđudeaddji, ovdal go buokčalan čiekŋaleappot fáddái ja selvehan etnokritihka lahkonanvuogi ja movt sámi girjjálašvuođa oktavuođas sáhttá čatnat teoriijai. Vuođđun geavahange ieš maiddái etnokritihka jurddahanmálle čáppagirjjálašvuođa guorahallamis čállosa njealját kapihtalis, namalassii analyseren- ja bohtosiidoasis. </p>
<p>Nu movt namahusas juo sáhttá áddet, lea etnokritihkka doaba mii geavahuvvo kritihkkan masa nu. Álgovuolggalaččat boahtá doahpa guovddáš amerihkálaš álgoálbmotgirjjálašvuođadutkis Arnold Krupat. Son introduserii ”” <em type="italic">ethnocriticism </em>” 1992:s girjjistis <em type="italic">Ethnocritisicm : ethnography, history, literature </em>. Girjji ja kritihkkadoahpaga vuolggasadji lei Davvi-Amerihká indiánaid girjjálašvuohta ja álgoálbmoga teakstalahkonanvuohki. Guovddáš čálli ja dutki sámi servvodagas, Harald Gaski, čilge ” <em type="italic">Etnokritihkka lea postkoloniála teoriija ja kritihka variánta, mii berosta eanemusat </em><em type="italic">iešguđet lágan teavsttaid ja kultuvrraid deaivvadeamis, seammás go dat diktá </em><em type="italic">álgoálbmogiid iežaset jiena gullot. </em>” (Gaski 2007). </p>
<p>Jurdda lei ahte kritihkalaš teoriijat galge ávkin lahkonanvuohkái ja áddejupmái guorahaladettiin girjjálašvuođa ja kultuvrraid deaivvadeami ja oktavuođa. Amerihkálaš</p>
<p>Arnold Krupata oktavuođas lea sáhka kritihkalaš teoriija deaivvadeamis indiánaid ja</p>
<p>Davvi-Amerihkálaččaid gaskkal, sihke girjjálašvuođa ja kultuvrra deaivvadeami hárrái, muhto diehttelas sáhttá kritihkka čatnat eará álgoálbmogiidda, ja ii duššefal Amerihkás. 12</p>
<p>Etnokrithkka-namahusa ja doahpaga vuođđu lei <em type="italic">etnohistorjá </em>. Etnohistorjá lei indiánaidguorahallan 1950-logu rájes mas historjjálaš oktavuohta ja ráját indiánaid ja amerihkálaččaid gaskkal lei guovddážin, dahje ” <em type="italic">Indian-white relations </em>” nu movt Krupat ieš čilge girjjistis (Krupat 1992: 4). Go čilge rájáid dahje “ <em type="italic">frontier </em>”, Krupat oaivvilda rájáid indiánaid ja vilges olbmuid gaskkas ja čilge ”… <em type="italic">a series of those points apparently marking a clearly discernible line between "us" and </em><em type="italic">"them." Rather, in a more relativist manner, the frontier is understood as simply that </em><em type="italic">shifting space in which two cultures encounter one another </em>” (Krupat 1992: 6). </p>
<p>Krupat oinnii dárbbu kritihkalaš teoriijaide ja metodaide mat guoskkahedje sihke antropologiija-, historjjá- ja girjjálašvuođabeliide go álgoálbmogiid áigu lahkonit, mas etnohistorjá ja dan guorahallamiin lei vuođđun.</p>
<p>Dađistaga lea Krupat ođđaset girjjis, <em type="italic">Red Matters: Native American Studies </em>(2002), ovddidan doahpaga etnokritihka <em type="italic">kosmopolihtalaš komparatiivvalašvuohtan </em>. Son buktá guokte goabbatlágan vuolggaoainnu ja vuolgga áddejupmái go Amerihká álgoálbmogiid girjjálašvuođa galgá lahkonit; <em type="italic">Našunalisttalaš </em>ja <em type="italic">Indigenisttalaš </em>lahkoneapmi ja áddejupmi. <em type="italic">Kosmopolithtalaš </em>oainnu mielde lea ges goalmmát lahkonanvuohki maid </p>
<p xml:lang="nob">Krupat buktá: ”[..<em type="italic">the cosmopolitan would cobble her criticism out of a variety of perspectival </em><em type="italic">possibilities </em>” (Krupat 2002: 9). </p>
<p>Kosmopolithtalaš lahkonanvuohkái váldá vuhtii sihke našunalisttalaš ja indigenisttalaš oainnuid, muhto kosmopolihtalaš lohkanvugiin deattuha Krupat ahte lihccut ovtta lahkonanvugi, ii daga ahte nuppi vuogi galgá ipmirdit áidna ja rievttes dulkonvuohkin (Krupat 2002: 9).</p>
<p>Guovddáš oassi maid Krupat etnokritihkain čalmmustahttá lea konteaksta logadettiin Amerihká álgoálbmot teavsttaid, ja oassi maid Harald Gaski lea čatnan sámi girjjálašvuođain.</p>
<p>Gaski viiddiida</p>
<p>Krupata etnokritihka-doahpaga <em type="italic">álgoálbmotgirjjálašvuođa kritihkkii </em>sámi girjjálašvuođa oktavuođas (Gaski 1998: 33-34). </p>
<p>Kultuvrralaš konteaksta ja áddejupmi buktá ođđa vejolašvuođaid álgoálbmogiid čállosiid oktavuođas ja vejolašvuođaid linjjáid gaskkal lohkat ja dulkot osiid mat soitet 13 oaivvilduvvon omd. čiegusdiehtun. Gaski čatná etnokritihka lahkonanvuogi guhkebuš sámi luohteteavsttaid lohkamii ja čilge ahte guorahalladettiin ferte kultuvrralaš-, giella- ja servvodat dili váráš lohkat ja dulkot. Girjjiin <em type="italic">Med ord skal tyvene fordrives </em>geavaha </p>
<p>Gaski guhkebuš epihkka luohteteavstta <em type="italic">Suola ja noadi </em>, maid Jakob Fellman lea čállán, ovdamearkan čilgedeamis movt sápmelaččat logadettiin luohteteavstta siskkáldas kultuvrramáhtuin ja áddejumiin sáhttet linjjáid gaskkal lohkat ja áddet osiid maid dáža ii ádde seamma ládje. <em type="bold">2.6 Čoahkkáigeassu teoriijain </em></p>
<p>Teorehtalaš vuođđu dán čállosis lea vuosttaš ja goalmmát luohká oahppoplánat joatkkaskuvllas, ja luohkáid gullevaš áigodagat gelbbolašvuođamihttomeriid vuođul.</p>
<p>Oahppoplánat leat juohkásan golmma osiide: <em type="italic">1. Njálmmálaš gulahallan </em><em type="italic">2. Čálalaš gulahallan </em><em type="italic">3. Giella, kultuvra ja girjjálašvuohta </em></p>
<p><em type="italic">Giella, kultuvra ja </em>girjjálašvuohta-oasis iešguđet oahppoplánas lea oahppočuoggá mii ovdanbuktá konkrehta áigodaga mainna oahppit galget bargat ja oahpasmuvvat. </p>
<p>Vuosttaš luohká oahppit galget lohkat teavsttaid mat leat čállon gullevaš áigodagas, ja lassin velá “ <em type="italic">bidjat daid kulturhistorjjálaš oktavuhtii ja reflekteret giela ja sisdoalu hárrái </em>” (Utdanningsdirektoratet 1: 2018). Goalmmát luohká oahppit galget ges lassin lohkkamii “ <em type="italic">digaštallat movt áigodaga servodatlaš ja kultuvrralaš dovdomearkkat vuhttojit </em><em type="italic">teavsttain” </em>(Utdanningsdirektoratet 1: 2018). </p>
<p>Etnokritihkka lea kritihkalaš doaba maid Arnold Krupat lea geavahan Amerihká álgoálbmogiid teavsttaid oktavuođas, ja mii galgá ávkin lohkkii álgoálbmotteavstta lahkoneapmái. Doahpaga lea Harald Gaski dasto čatnan Norgga álgoálbmoga teavsttaide – sámi girjjálašvuhtii. Teavsttaid maid ieš maiddái lean válljen lohkat ja guorahallat, leat čállon sámi girječállis, ja danin maid dehálaš čalmmustahttit. 14 <em type="bold">3. Metodaoassi </em></p>
<p>Nuppi kapihttalis lean ovdanbuktán čállosa teoriijaoasi ja makkár teoriijaid lean geavahan vuođđun čállosii. Mihttu dán kapihttalis lea buktit dutkanmetoda maid lean geavahan čuolmma vástideamis, muhto maiddái dutkangažaldagaid mas lea leamaš beroštupmi čatnat oktii fáttá ja čuolmma čállosis. Orro lunddolaš álggus ovdanbuktit guorahallama metoda ja movt lean čohkken dieđuid, dasto čatnat gullevaš teoriijaid oktii geavahuvvon dutkanmetodaide. Románaide lean válljen geavahit narratologálaš guorahallama metodalaš lahkonanvuogi váldometodan. <em type="bold">3.1 Narratologalaš guorahallan </em></p>
<p>Narratologalaš guorahallanvuohki lea guovddážis dán čállosis. Njealját kapihttalis ovdánbuvttán iežan bohtosiid geavahettiin justa dán guorahallanvuogi vuođđun guorahallamis. Doaba <em type="italic">narratologi </em>mearkkaša oahppu muitalusaid birra (Gaasland 2009: 23). Narratologalaš analyseren lea girjjálašvuođa analyserenreaidu mas muitalanvuohki lea guovddážis. Mads Claudi (2013: 80) čilge ahte narratologalaš analysa oktavuođas lea gažaldat movt teaksta lea muitaluvvon ja čállojuvvon. Gaasland (2009: 13-14) buktá golbma iešguđetlágan gáibádusaid girjjálašvuođadieđa analyseremii ja metodai. </p>
<p>Vuosttažettiin galgá metoda doaibmat dievasmahttin tekstii. Dan oktavuođas lea dehálaš ahte teavstta dagat amasin lohkkamii. Dasto čállá Gaasland ahte “ <em type="italic">en metode må </em><em type="italic">inneholde prosedyrevedtekter og/eller begrepsinventar som er mest mulig entydige og </em><em type="italic">motsigelsesfrie. </em>”. Dat mearkkaša ahte analyseremis berrešii smiehttat doahpagiid maid geavaha, ja geavahit daid rievttes oktavuođas. Loahpas čalmmustahttá narratologiija ja bidja gáibádussan narratologalaš doahpagiid oktavuođas maiddái buktit ovdamearkkaid teavsttas maid lea analyseren. </p>
<p>Analyserenreaidu galgá lohkkái buvttadus lohkkamii. Movt teaksta lea huksejuvvon ja movt čálli lea válljen čállit teavstta, leage maid Claudi čilge árvvolaš guorahallat narratologalaš analyseremis. Gérard Genette strukturere ja sirre analysadoahpagiid kategoriijaid mielde, ja sihke Rolf Gaasland ja Petter Aaslestad čujuheaba fránskalaš</p>
<p xml:lang="nob">Gérard</p>
<p>Genettei ja vuođđudeaba</p>
<p>Genette ásadeaddjin narratologalaš guorahallanvuohkái iežaska girjjiin. Analysadoahpagiid maid dán čállosis lean geavahan vuođđun, leage vuosttažettiin vižžon Rolf Gaaslanda ođđaset girjjis, <em type="italic">Fortelleren </em>15 <em type="italic">hemmeligheter </em>, 2009 rájes. Muhto lassin velá Petter Aaslestada boarráset girjjis </p>
<p><em type="italic">Narratologi – en innføring i anvendt fortellerteori </em>1999 rájes. Gaasland ja Aaslestad ollisteamba nubbi nuppi buori ládje, ja danin čujuhan goappašat girjjiide analysas. </p>
<p>Doahpagiid hárrái lea Gaasland guovddáš, ja nuppi dáfus lea Aaslestad dehálaš analyseremis go čiekŋudan doahpagiid maid Gaaslanda girjjis lean viežžan.</p>
<p type="listitem">Goappašat  románaide  maid  lean  lohkan  ja  guorahallan,  lean  válljen  čalmmustahttit seamma osiid. Vuođđun narratologalaš analyseremii leat dát kategoriijat:</p>
<p type="listitem">Persovdnagovvideapmi aktanmodealla vuođul, lassin čiekŋudeapmi váldopersovdnii románas.</p>
<p type="listitem">Geahččanguovlu</p>
<p type="listitem">Ortnet, bistu ja frekveansa</p>
<p type="listitem">Báiki 3.2.1 Aktantmodeal a</p>
<p>Aktantmodealla lea modealla mii čájeha teavsttaid struktuvrra. Eanaš várra čatnet aktantmodealla oktii cukcasiin dahje muitalusain, muhto lea narratiivvalaš guorahallamis maid vuogas reaidu go áigu romána aktevrraid funkšuvnna. Ruoša dutki</p>
<p>Vladimir Propp, lei vuosttažin geavahit modealla ruošša cukcasiid struktureremis olbmuid ja teavstta. Dasto lea dutki Algirdas J. Greimas ovddidan Propp modealla 1966:s (Gaasland 2009: 99-101). Dábálaččat leat iešguđet aktevrrat modeallat olbmot, muhto</p>
<p>Gaasland (2009: 100) čielggada ahte ii leat dárbbašlaš álohii olbmuid bidjat aktevran.</p>
<p>Dan oaidná maiddái Kátjá-romána ja SMS:at Sohpparis-romána modeallain maid bohtosiid-kapihttalis buvttán.</p>
<p>Gávdnojit máŋga iešguđetlágan aktantmodeallat, muhto juohke modeallas oaidnit movt iešguđet aktevra ovttasdoibmet. Dá buvttán Gaaslanda modealla maid čállosis lean geavahan vuođđun: 16</p>
<p>Govus 1 Gaasland (2009: 100).</p>
<p>Vuosttažiin analyseremis ferte subjeavtta mearridit. Subjeakta aktantmodeallas lea diskurssa váldopersovnda. Dasto ferte guorahallat subjeavtta áigumuša diskurssas (Gaasland 2009: 100). Go daid lea mearridan, de sáhttá dasto guorahallat eará aktevrraid ja mearridit daid funkšuvnnaid teavsttas.</p>
<p>Gaasland (2009: 100-101) čalmmustahttá ahte aktantmodealla lea álgoálggus jurddahuvvon cukcasiidda, ja ii álohii heive románaide geavahit vuođđun struktureremis ja guorahaladettiin aktevrraid funkšuvnnaid. Cukcasiin lea dávjá olbmuin dušše okta rolla, ja dávjá stuora kontrásta bahás olbmuin ja burii olbmuin gaskkas. Románain maid dán čállosis áiggun analyseret, váldonjuolggaduslaččat eai leat máŋga iešguđet iešvuođat aktevrrain ja eai doaimma máŋga iešguđet rollain seamma ollu, ja danin sáhtán ákkastallat manin aktantmodealla doaibmá romána analyseremiin. 17 <em type="bold">4. Bohtosat </em></p>
<p>Dán kapihtalis buvttán obbalaš narratologálaš analysa románain maid lean lohkan ja guorahallan. Čuolbman čállosii lean hábmen dán ládje:</p>
<p><em type="italic">Movt doibmet románat Kátjá ja SMS:at Sohpparis geavahit vuođđun oláheamis </em><em type="italic">gelbbolašvuođamihttomeriid? </em></p>
<p>Vástideamis váldočuolmma lean válljen bidjat vel liige dutkangažaldaga persovnnalaš beroštumi dáfus ja gáržudeami dihte:</p>
<p><em type="italic">Boahtá go ovdan movt dáruiduhttinpolitihkka ja assimileren lea váikkuhan </em><em type="italic">váldopersovnnaide románain? </em></p>
<p>Lea dehálaš ja áššáigullevaš váldočuolbmái bidjat vuođđun lohkamii ja teakstaanalyseremii, lassin dutkangažaldaga, gávnnaheamis leat go girjjit maid lean guorahallan ávkkálaš ohppiide ja oahpahussii joatkkaskuvllas. Álggos buvttán oanehaččat obbalaš gova sámi girjjálašvuhtii iešguđet áigodagaide sierra oasis. Dasto juogán dán kapihttala guovtti váldooasi mielde.</p>
<p>Románaid in leat jagiid mielde dahje kronologalaččat struktureren, muhto baicce oahppoplána vuođul ja joatkkaskuvllaluohkáid mielde. Dasto boahtá vuosttaš luohká teakstaanalysa vuosttažin jna. Iešguđet vuolleoasis kapihttalis álggahan oanehis čoahkkáigeasuin teavsttaide maid lean guorahallan, ávkin sihke analysalohkamii ja áddejupmái ieš analyseremii. Dasto geavahan narratologálaš lahkonanvuogi analyseremis teavsttaid: Elle Márjá Vars romána <em type="italic">Kátjá </em>(1986) ja Ann Helen Laestadius romána <em type="italic">SMSat Sohpparis </em>(2011) <em type="italic">. </em>Vuođđun geavahan Rolf Gaasland girjji <em type="italic">Fortellerens </em><em type="italic">hemmeligheter – innføring i litterær analyse (2009) </em>lassin Petter Aaslestads girjái </p>
<p><em type="italic">Narratologi – en innføring i anvendt fortellerteori </em>(1999). Geavahettiin goappašat teoriijaid olahan vuđolaš ja dievasmahttojuvvon vuođu analyseremii. Vars ja </p>
<p>Laestadiusa guovtto teavsttat leaba goappašagat románat ja ollu ovttaláganvuođat muđui maid. Danin lean válljen čuovvut seamma narratologalaš lahkonanvugiid románain ja fátmmastit seamma osiid. Osiid narratologalaš analyseremis maid goabbat románain áiggun guorahallat lea <em type="italic">persovdnagovvideapmi </em>, ja erenoamážit váldopersovnna, <em type="italic">geahččanguovlu </em>, <em type="italic">ortnet, bistu ja frekveansa </em>, ja loahpalaččat narratologalaš analyseremis guorahalan <em type="italic">báikki </em>. Loahpas áiggun lassin guorahallat románaid <em type="italic">motiivva </em>ja <em type="italic">fáttá </em>. </p>
<p>Logadettiin analyserenoasi berre geahččat obbalažžan, lassin oktagaslaččat. Sivvan dasa lea go in leat háliidan geardduhit nu sakka analyseremis. 18</p>
<p>Girjjálašvuohta doaibmá servvodaga speadjalin. Girjjálašvuođain oaidnit dávjá movt servvodat lea dan áigodagas, ja danin lean ge maiddái, lassin oahpaplána vuođul, válljen teavsttaid mat leat čállojuvvon goabbat áigodagas maid guorahalan čállosis.</p>
<p>SMS:at Sohpparis ilmmai áigodagas go gádnojit máŋga iešguđet girječállit, ja maiddái ollu nisongirječállit. Ann Helen Laestadius lea okta dain. Kátjá nuppi dáfus ilmmai dan áigodagas maid gohčodit ČSV-áigodahkán ja ollu ođđa sámi girječállit morránedje. <em type="bold">4.1 Ann Helen Laestadius – SMSat Sohpparis </em></p>
<p>Dán oasis buvttán obbalaš analysa Ann Helen Laestadius románas <em type="italic">SMS:at Sohpparis. </em></p>
<p>Vuođđun analyseremii lean geavahan narratologalaš lahkonanavuogi ja čujuhan sihke Rolf Gaasland girjái, <em type="italic">Fortellerens hemmeligheter – innføring i litterær analyse </em>(2009), ja </p>
<p>Petter Aaslestad girjái, <em type="italic">Narratologi – en innføring i anvendt fortellerteori </em>(1999). Nu go lean ovdalaš namuhan, lean válljen goappašat girjjiid metodalaš vuođđun danin go háliidan vuđđolaččat analyseret girjjiid, ja guovtti girjiin vuođđun lea vuolgga maiddái eambbo luohttevaš. Gaaslandas ja Aaslestadas leat goabbat guovddášsuorggit maid fokusereba, ja danin maid ollisteaba nubbi nuppi. Mun álggahan analysaosiin buktit gullevaš dieđuid girječálli ja girjji birra, ovdal go buvttán čoahkkáigeasu girjjistis. </p>
<p>Dehálaš oassi maid goappašat románaid dáfus áiggun čiekŋudit, sihke <em type="italic">Kátjás </em>ja <em type="italic">SMS:at </em></p>
<p><em type="italic">Sohpparis </em>, lea konteaksta sáŋŋár ja girječálli gaskkal. Dát lea dehálaš čalmmustahttin sivvan go oaidná ollu ovttaláganvuođaid váldopersovnna ja girječálli gaskkas. Dasto čiekŋudan girjii sisdoalu narratologalaš lahkonanvuogi vuolggain. Analysas leat iešguđet bealit maid lean čiekŋudan ja analyseren, muhto persovdnagovvideami lea guovddážis girjjis, ja danin maid analyseremis. Goappašat románain leat ollu ovttaláganvuođat, ii fal dušše šáŋŋera hárrái. Go obbalaš girjeanalyseremiid maŋŋel buvttán analyserema fáttá dáfus, dáruiduhttin ja assimileren, lean válljen guorahallat seamma osiid sihke Ann </p>
<p>Helen Laestadius románas ja Elle Márjá Vars románas. Kátjá analysa buvttán 4.2 oasis.</p>
<p>Guorahallan- ja analyserema dáfus ii leat makkárge dadjamuš dahje čállosa čulbmii ahte girji lea rievtti mielde ruoŧagielgirji čállon, ja dasto áiggi mielde jorgaluvvon sámegillii. 19 <em type="bold">4.1.1 Gullevaš dieđut </em><em type="italic">SMS:at Sohpparis </em>lea nuoraidromána maid ruoŧabeale sápmelaš Ann Helen Laestadius lea čállán. Son lea Gironis Davvi-Ruoŧas bajásšaddan, muhto orru dál Stockholma olggobealde Solna suohkanis. Laestadius bargá sihke journalistan ja girječállin, ja SMS:at </p>
<p>Sohpparis lea ge nammalassii su álgoromána. Girji almmuhuvvui vuosttažin 2007:s ruoŧagillii, <em type="italic">SMS från Soppero </em>, ja lea vuosttaš girji girječoakkáldagas Agnesa birra, váldopersovdna románas. Oktiibuot leat golbma eará girjji girječoakkáldagas lassin </p>
<p>SMS:at Sohpparis girjái: 1. <em type="italic">Hej Vacker </em>, almmuhuvvon 2010:s 2. <em type="italic">Ingen annan är som du </em>, almmuhuvvon 2011:s 3. <em type="italic">Hitta hem </em>, almmuhuvvon 2012:s </p>
<p>Laestadius duođai lihkostuvai vuosttaš girjjiin, ja 2011:s jorgaluvvui <em type="italic">SMS:at Sohpparis </em>davvisámegillii, lullisámegillii ja julevsámegillii, lassin suomagillii. SMS:at Sohpparis lea áidna girji girječoakkáldagas mii eará gielaide lea jorgaluvvon. Ruoŧagielgirjjiin <em type="italic">SMS från </em></p>
<p><em type="italic">Soppero </em>son maiddái vuittii Nordiska Museets girječálligilvvu 2007:s mas fáddá lei “ <em type="italic">Att </em><em type="italic">vara ung same i dag </em>”. Lihkostupmi girjjiin ii noga vel; Guokte vuosttaš girjjiiguin – <em type="italic">SMS </em><em type="italic">från Soppero </em>ja <em type="italic">Hej Vacker </em>, lea Laestadius ožžon filbmakontrávtta ja girjjit galget goappašagat filmatiserejuvvot. (Junkka 2011) (Ann-Helén Laestadius: SMS från Soppero 2018). <em type="bold">4.1.2 Čoahkkáigeassu </em>Nuoraidrománas čuovvut Agnesa, 13 jahkásaš nieida gii orru Solnas, Stockholma olggobealde. Agnesa áhčči lea ruoŧŧelaš ja eadni ges davvi-sápmelaš. Vaikko lea sámegielat eadni, ii leat Agnes goassege oahppan sámegiela. Nuorran fárrii Ánne Sárá, </p>
<p>Agnesa eadni, Sohpparis eret gitta Solnai. Fárremiin botkii maiddái oktavuođa sámevuhtii ja sámegillii. Vaikko Agnes ii máhte sámegiela iige dieđe nu ollu iežas máttuid birra, lea Agnesis beroštupmi, ja lea dál čihkosis oahppame sámegiela. Muhtun beaivve oažžu Agnes SMS-dieđu. Sámegillii. SMSa boahtá Davvi-Ruoŧas eatni ruovttubáikkis, gos Agnesis ain leat lagas fuolkkit. Go fitná Sohpparis giđđat, lea son ovdagiiti šiehttadan deaivvadit Heaikkain, SMS:a sáddejeaddji. Heaika bovde Agnesa mielde vuolgit duoddarii helikopteriin misiid geahččat go šaddet. Go Agnes joavdá fas</p>
<p>Sohpparii, viehkkala Ristena lusa. Risten lea Agnesa oambealli ja lagas olmmái, ja Agnes 20 illudii muitalit mátkki birra. Muhto Risten lea suhttan. Duođai suhttan. Vuosttažettiin go</p>
<p>Agnes ii leat hástán su mielde vuolgit, muhto maiddái go Agnes lea boahtán davás stoahkat sápmelažžan go sutnje heive, vaikko su oaivila mielde ii leat albma sápmelaš.</p>
<p>Girjji loahpas Gáren fitná Ristena luhtte jearahallame riidala birra, ja muitala movt sutnos Ánne Sáráin nogai oktavuohta nuorran. Ánne Sárás lei losses dilli sápmelažžan, ja loahpas heittii sámásteame. Gáren ii goassege ipmirdan manin ovdal go ollesolmmožin šattai, ja lei gáhtán ahte ii dorjon olbmá go leigga nuorat. Gáren balai ahte Risten maid gáhtá jus ii mana humadit Agnesiin. Risten ja Agnes humadeaba riidala birra ja maiddái</p>
<p>Agnesa identitehta birra. Risten ádde loahpas ahte vaikko Agnes ii leat dakkár sápmelaš go eanaš Sohpparsápmelaččat, lea son maid aŋkke sápmelaš. Go áhkus lea riegádanbeaivi lea Agnesis maid gákti badjelis doaluin skeaŋkan áhkkui. Ruovttumátkkis hupmaba etniin skeaŋka birra, ja eadni lea behtohallan go Agnes ii leat sutnje muitalan dan birra, ja nuppi dáfus lei eadni áidna geas ii lean gákti badjelis doaluin go vel Agnesis ge lei gákti badjelis. Eatni guovttos Agnesiin šiehtadeaba loahpas ahte eadni galgá sámegiela hupmagoahtit suinna ruovttus vuoi son oahppá sámástit. <em type="bold">4.1.3 Romána šáŋŋer </em></p>
<p>Eli Glomnes (2005: 97-98) čilge girjjistis <em type="italic">Skriv bedre! </em>movt šáŋŋer váikkuha lohkkamii. </p>
<p>Lohkkis leat vuordámušat sáŋŋerii ja maiddái de lohkkamii. Šáŋŋeriin bohtet maid njuolggádusat mii heive gosa románas ja movt kommunikašuvdna galggašii leat iešguđet šáŋŋeriin. Danin lea maiddái šáŋŋermáhttu dehálaš bealli lohkkamis vuoi romána lohkkat ja áddet nu go čálli lea jurddašan.</p>
<p>Románašáŋŋer gullá čáppagirjjálašvuhtii. Nu go Kátjá-romána analysaoasis maid áiggun čalmmustahttit, mearkkaša gullevaš šáŋŋer ahte teavstta galgá lohkat ja guorahallat fiktiivan. Bajábealde lean buktán gullevaš dieđuid girječálli, ja maiddái girjji birra.</p>
<p>Girječálli ja čoahkkáigeasu vuođul háliidan fuomášuhttit ovttaláganvuođaid girječálli ja váldopersovnna gaskkas. Lassin guorahallat ovttaláganvuođaid Laestadius ja Ánne Sárá,</p>
<p>Agnesa eadni, gaskkas maid. Álggos sáhttá namuhit ahte sihke Ann Helen Laestadius ja</p>
<p>Agnes leaba nisonolbmot. Soai orruba goappašagat Solnas Stockholma olggobealde, muhto leat lagas fuolkkit Davvi-Ruoŧas. Fáttá dáfus lea identitehtaohccan ja mooráneapmi guovddážis. Girječállis lea maid leamaš iežas identitehtaohccan. Malin</p>
<p>Andersson Junkka čállá Laestadius ja su bajásšaddama birra: “ <em type="italic">I skolan dolde hon sin </em>21 <em type="italic">samiska identitet för att slippa glåpord som <span type="quote" xml:lang="nob">«lappdjävel»</span>. I dag har journalisten och </em><em type="italic">författaren Ann-Helén Laestadius hittat son roll som same. </em>» (I dag vet jag att man kan vara same utan språket 2018). Agnesis oaidnit lea stuorra beroštupmi sápmelaččaide, ja lea suoli oahppame sámegiela. Laestadiusas maiddái vuhtto beroštupmi sápmelaččaide go čállá romána mas sápmelaččat ja sámi eallin Davvi-Ruoŧas lea guovddážis. Románas leat velá vuđolaš dieđut boazodoalu birra mat bohtet ovdán ovdamearkka dihte dialogiaid bokte. </p>
<p>Sáhttá maiddái čatnat Ánne Sárá girječállái, muhto girječálli ollesolmmožin. Mii lohkat románas ahte Ánne Sárá bargá journalistan, seamma go Laestadius ieš maid: <em type="italic">”[…] gos orui etniinis gii leai journalista ja áhčiinis gii barggai hábmejeaddjin </em>.” (sii. 9). Nu movt namuhan bajábealde, lea Laestadius Gironis Davvi-Ruoŧas eret ja lea sápmelaš. Viidáset ovdamearkkas maid bajábealde buvttán, oažžut diehtit ahte Ánne Sárá lea maiddái davvisápmelaš: ” <em type="italic">Eadni leai davvisápmelaš muhto ii sámástan. </em>” (sii. 9). Laestadius lea </p>
<p>Gironis šaddan 1971:as. Go Agnes jearrala Juhán ednos eatni birra ja manin son ii sámás, boahtá vel lassin ovdan ahte Ánne Sárás lea maiddái gullevašvuohta Gironii. Son lea</p>
<p>Gironis orron: ” <em type="italic">Ii soaitán ge nu imaš ahte Ánne Sárá šattai ruoŧŧelažžan go orui Gironis. </em><em type="italic">20 jagi áigi leai dilli vel vearrát. </em>” (s. 15). </p>
<p>Dá leat muhtun ovdamearkkat movt girječálli ja váldopersovnna, muhto maiddái oalgepersovdna Ánne Sárá, sáhttá oktiičatnat girječálliin. Teaksta lea meroštuvvon fiktiivan, ja danin maiddái logan ja analyseren fiktiivan. <em type="bold">4.1.4 Persovdnagovvideapmi </em></p>
<p>Romána persovdnagovvideapmái áiggun struktureret aktantmodealla vuođul ja čilget manin lea buorre vuođđu analyserenmii. Gaasland (2009: 100-101) deattuha aktantamodealla geavaheami ahte ovddemussii lea cukcasiidda jurddašuvvon čájeheamis cukcasa struktuvrra ja guorahallat olbmuid doaimma teavsttas. Muhto aktantmodealla doaibmá maiddái narratiivvalaš guorahallamis vuogas reaidun. Jus aktantmodealla áigu geavahit narrativvalaš analysas, berre smiehttat romána birra ja smiehttat heive go aktantmodealla geavahit vuođđun persovdnagovvideapmái. <em type="italic">SMS:at </em></p>
<p><em type="italic">Sohpparis </em>-romána aktevrrain eai leat máŋga iešguđetlágan iešvuođat, luonddut dahje rollat, ja dasto doaibmá buorre vuođđun persovdnagovvideapmái. 22 </p>
<p>Namalassii modeallain buvttán guovddáš oassádalliid románas ja makkár oktavuohta aktevrrain lea guhtet guimmiineaset. Modealla maid geavahan lea vuolgga ruoššalaččas</p>
<p>Vladimir Proppas, ja maid lea Algirdas J. Greima lea geahpidan áiggi mielde. <em type="italic">SMS:at </em></p>
<p><em type="italic">Sohpparis </em>-romána vuolggan šaddá aktantmodealla ná: </p>
<p>Govus 2: Aktantmodealla inspirerejuvvon Rolf Gaasland modeallas (2009: 100)</p>
<p>Modealla mielde buvttán guovddáš aktevrraid <em type="italic">SMS:at Sohpparis </em>-románas mii maiddái doaibmá vuolggan persovdnagovvideapmái. Subjeakta aktantmodeallas lea romána váldopersovdna. Agnes lea oassádalli buot doaimmaide ja dáhpáhusaide diskurssas, ja dat lea maiddái Agnesis geas lea mii nu áigumuš románas. Objeakta dahje áigumuš modeallas oaidnit lea áidna mii ii leat olmmoš. Gaasland (2009: 100) maid čalmmustahttá ahte aktantat eai leat álohii obmot, muhto sáhttet ovdamearkka dihte <em type="italic">iešvuođat </em>,nu go dán SMS:at Sohpparis-modeallas oaidnit. Gaasland maid čilge ahte iešguđet aktantat sáhttet doaibmat eambbo go dušše ovtta rollan. Dan maid oaidnit dán aktantmodeallas mas Agnes doaibmá sihke subjeaktan ja vuostáiváldin, ja Risten gean lean bidjan sihke veahkke-aktantan ja vuostálasti-aktantan. Risten lei veahkkin Agnesis goappašat doaimmaide maid objeaktaaktantan lean bidjan, go son lei gii vuosttažettiin čájehii gova Agnesis Heaikai: </p>
<p><em type="bold">Objeakta/ áigumuš: </em></p>
<p>Sámi identitehta ja ráhkisvuohta</p>
<p><em type="bold">Addi: </em></p>
<p>Heaika</p>
<p><em type="bold">Vuostáiváldi: </em></p>
<p xml:lang="nob">Agnes</p>
<p><em type="bold">Veahkki: </em></p>
<p xml:lang="nob">Risten</p>
<p><em type="bold">Subjeakta: </em></p>
<p xml:lang="nob">Agnes</p>
<p><em type="bold">Vuostálasti: </em></p>
<p>Eadni ja Risten prošeakta 23 ” <em type="italic">- Leat goit gova mus vuosehan, Agnes geahččalii. </em><em type="italic">- Dan gal lean. Muhto in leat goassege addán du nummara. […] </em>” (sii. 36). </p>
<p>Risten lei maiddái veahkkin go</p>
<p>Agnes lei ráhkkadahttime áhku riegádanbeaivveskeaŋkka ja Agnesa plánaid hirpmástuhttit áhku ja boahit doaluide gávttiin badjelis ovttas Risteniin: ” <em type="italic">- Háledat go ain mu veahkehit ávvudeapmái, jearai Agnes loahpas. </em><em type="italic">- Dan gal dieđusge sáhtán. […] </em>” (sii. 89). </p>
<p>Dát lea guovddáš oassi románas, ja jáhkkimis maiddái guovddáš oassi aktantmodealla objeakta dáfus. Agnesis atná gávtti dehálaččan sámi identitehaohccamis. Ristena lean lassin velá bidjan vuostálasti-aktantan. Agnesa guovttuin lei riidal Agnesa rolla sápmelažžan, ja Risten suhtus dajai ahte Agnes ii leat sápmelaš. Son lea gávpotolmmoš gii boahtá davás ja doaivu ahte lea sápmelaš, muhto ii son máhte ge sámegiela. Dát čuozai Agnesa sámi identitehta ohccamii, muhto maiddái ráhkisvuođa ja Heaikka hárrái.</p>
<p>Agnes lei váivvašuvvan ja ii lean šat oktavuohta Heaikkain máŋggaid beaivvis, ovdal go</p>
<p>Risteniin leigga humadan ja soabadan: ” <em type="italic">[…] </em><em type="italic">- Lean, muhto in leat ságastan suinna. Muhto eahppi go leat gulahallan </em><em type="italic">sotnabeaivvi rájis? </em><em type="italic">- Lea riŋgen ja ohcan mu, muhto in leat háledan suinna ságastit … </em></p>
<p><em type="italic">Dalle Risten ipmirdii makkár olmmái Agnes duođai leai. Leai guldalan ja váldán </em><em type="italic">vuhtii maid leai dadjan. Son han ii lean goassege gáibidan ahte Agnes galggai </em></p>
<p><em type="italic">Heaikka guođđit. Muhto leai vuogas go ii lean leamaš suinna ja ieža nuoraiguin. </em><em type="italic">[…] </em>” (sii. 90-91). </p>
<p>Dán ovdamearkkain ii dušše buvtte ahte Agnes ii lean humádan Heaikkain dan rájes go bođii duoddaris ja go Risteniin leigga suhtadan, muhto addá maid persovnnagovvideami</p>
<p>Agnesis. Dán analyseren ja čielggadan sierra oasis. Vuostálastin lean lassin Ristenii velá bidjan Agnesa eatni. Giella lea guovddáš oassi ja mii vuhtto diskurssas ahte Agnes váillaha. Eatni bijan vuostálastin sivvan go ii oainne árvvu doaimmaide masa Agnes háliida oassálastit. Eadni iige liikon go Agnes coggalii gávtti áhku riegádanbeaivvedoaluide: ” <em type="italic">- leai oaivvilduvvon skeaŋkan dutnje nai, muljardii Agnes. </em><em type="italic">- Dan gal ipmirdan. Muhto leai veaháš lossat … </em><em type="italic">- … okto gávtti haga, lasihii Agnes. </em>24 <em type="italic">- Juste fal. Lean go mánnálaš? Lean álo dovdan ahte letne seammabealde ja dál </em><em type="italic">ledjen okto. </em><em type="italic">- Moai letne seamma bealde, eadni. Muhto jáhkken háledat šaddat … </em></p>
<p><em type="italic">Agnes ii diehtán šat got galggai joatkit vai ii soardde eatni ila sakka. </em><em type="italic">- Jáhkken don nai háliidit šaddat eanet sápmelaš fas ja galge dan šaddat ovttas. </em><em type="italic">- Eanet sápmelaš šaddat? It go oaivvil mon lean sápmelaš? </em><em type="italic">- Dál it ipmir maid jurddahan. Dieđusge leat sápmelaš. </em><em type="italic">- Visot ii leat čadnon gillii, Agnes. </em><em type="italic">- Ii leat ge, dan gal dieđán! Mon han dovddan iežan sápmelažžan vaikko in sámás, </em><em type="italic">muhto jáhkán ahte livččii álkit jus dagalin dan </em>.” (sii. 111). </p>
<p>Gitta loahpageahčen románas vuhtto eadni rievdame go ánuha ándagassii go ii leat</p>
<p>Agnesii addán vejolašvuođa oahppat giela ja hupmagoahtá lassin áigut sámástit ruovttus vuoi Agnes oahpašii sámegiela: ” <em type="italic">[…] Galggan álgit sámástit ruovttus. Šaddá vissásit álkit </em><em type="italic">dutnje dainna lágiin </em><em type="italic">[…] </em>” (sii. 112). Doaivvušii ahte eadni doallá lohpádusaid, ja sáhtašii bidjat eatni veahkkeaktantan maiddái sitáhta vuođul maid dás buvttán. Muhto go dát lea loahpageahčen diskurssas ja lohkki ii dađi eambbo oaččo diehtit veahkeha go eadni masa nu, dulkon eatni dušše vuostálastiaktantan. </p>
<p>Heaika dulkon čielgasit govviduvvo addiaktantan áigumuššii románas. Addi lea sihke aktevra gii addá ráhkisvuođa vuostáiváldiaktantai, muhto maiddái aktevra gii bidja juvllaid jorrat nuppi áigomuša dáfus. Heaika sádde SMS:a dieđu Agnesii álggu girjjis, mii boktala velá stuorát beroštumi sámi identitehta beali Agnesis. Heaika lassin bovde</p>
<p>Agnesa mielde duoddarii misiid geahččat go šaddet ja oassálastit boazodoalodoaimmaide, mii govviduvvo maiddái dehálaš oassin Agnesii ja su ohccamaii iežas saji sápmelažžan.</p>
<p>Nu movt namuhan álgolaččat dán oasis, lean aktantamodealla maid áigun geavahit vuolggan persovdnagovvideapmái. Ii oro šat veara eambbo čielggadit buot aktantaid modeallas, muhto áiggun váldopersovnna, Agnes, čiekŋudit ja analyseret boahttevaš vuolleoasis. Agnes lea lea subjeakta románas ja guovddáš aktevra buot dáhpáhusaide ja doaimmaide diskurssas. Danin lea maid gelddolaš čalmmustahttit movt ovdamearkka dihte Agnes ovdána. 25 4.1.4.1 Agnes Agnes lea váldopersovdna diskurssas <em type="italic">SMS:at Sohpparis </em>ja mii čuovvut su eallima stuoragávpotsápmelažžan ja movt lea boahtit Davvi-Ruŧŧii sámi guovlui seamma rollain. </p>
<p>Son lea 13 jagi boaris čađa olles romána ja bajásšaddan Solnas Ruoŧas, báiki</p>
<p>Stockholmma olggobeal. Doppe son orru etniin gii lea davvisápmelaš, muhto maiddái áhčiin geas lea mearkkaškeahtes rolla diskurssas. Áhčči namuhuvvo moatte háve, ovdamearkka dihte go oažžut diehtit mainna bargá: <em type="italic">”[…] ja áhčiinis gii barggai </em><em type="italic">hábmejeaddjin.” </em>(sii. 9). </p>
<p>Agnes lea čáppa nieida geas leat guhkes sevdnjes vuovttat (sii. 33). Solnas son vázzá skuvlla ja leat olbmát. Namaiguin namuhuvvo ovdamearkka dihte Jenni ja Linnea, muhto sutnos maid, lassin áhččái, leat mearkkaškeahtes rollat. Nieiddain leat dábálaš gávpotnuoraid beroštumit; rámbuvrraid mielde vázzit gávpoga guovddážis ja diehttelas bártnit. Muhto Agnesis lea velá eará beroštupmi maid čiegusin lea doaimmahan; oahppat álgodássálaš sámegiela Davvin 1, 2 ja 3 girjjiiguin (sii. 7). Giella lea guovddážin olles romána čađa. Agnesis vuhtto stuorra oassi sámi identitehtas čadnon gillii, vaikko eadni vigga čilget ahte buot ii leat čadnon gillii. Risten maiddái lohka ahte jus Heaikkain áiggošii ovttas leat, de gal easka fertešii oahppat sámegiela, ja Agnes orro ieš maid ovttaoaivilis dasa.</p>
<p>Váldopersovnna ehpenjuolga persovdnagovvideapmi vuhttojit duollet dálle diskurssas, muhto eai boađe nu čielgasit ovdan go <em type="italic">Kátjá </em>-románas. Háliidan čalmmustahttit ovdamearkkain álggu románas movt Laestadius oahpásmahttá lohkki Agnesa iešvuođain. Agnes lea Solnas boradanbáikkis čohkkame eará nuoraiguin, ja sii leat jearrame Agnesa mátkki birra Gironii, maid áigu bargat doppe, muhto maiddái sámi beali Agnesis: <em type="italic">”[…] </em><em type="italic">- Muhto don han leat beare beallesápmelaš. </em><em type="italic">- Agnesii šattai miella mieiggastit beavddi vuostá ja deaddilit kánelbullá Karro </em><em type="italic">njálbmái, muhto vástidii ovdal čábbát. </em><em type="italic">- In dieđe jus dan Karro. Mu ipmárdusa mielde lea áhččát Spanias eret. Mii don leat </em><em type="italic">de, bealleruoŧŧelaš, beallespánialaš dahje? In jáhke don ge dajat nu. Lean sápmelaš, </em><em type="italic">vaikko mu áhčči ii leat. Amma hal ii leat jearaldat galliin proseanttain. Iežas dovdu </em><em type="italic">ja diehtu berrešii leahkit deháleamos </em>.” (sii. 24). 26 </p>
<p>Agnes orru báikkis gos sápmelaččat leat unnitlogus, ja lea jáhkkimis áidna geat dát nuorat dovdet gii lea sápmelaš. Juste dien agis lea eallin rašši, ja ollu nuorat eai hálit leat earaláganat ja sierranit ovttaahkásaš nuorain. 13 jahkkásažžan ja ovdamearkka vuođul dulkon Agnesa hui, duostil, jierbmálažžan ja rávisin ahkái. Karro orro hárdái ja háliida vuortnuhit Agnesa, muhto Agnes ii suhta ja vástida hui jierbmát ja rehálaččat Karro hárdimii. Vaikko Karro ii vuollán gažaldagaiguin ja kommentáraiguin, Agnes vástida nu bures go sáhttá suhttu haga. Eará ovdamearka mii nanne persovdnagovvideami maid dás buvttán, lea go Agnes lea ollen Sohpparii ja lea gárdde luhtte Risteniin geahččame misiid šaddame. Biette muđalda Agnesii Juhána biebmama birra: ” <em type="italic">- Gal dat lea heittot go Juhánis leat bohccot gárddis. Biette muđaldii. - Mu mielas lea buorre, sus eai leat bohccot jápmán dán dálvvi. </em><em type="italic">- Agnes sudjii álo ednos. Oaivvildii ahte leai duostil go čuoččuhii oainnuidis </em><em type="italic">bohccuid biebmama birra gilis. Orui maid leahkime ollu buoret misiide. Jus bohccot </em><em type="italic">livčče šaddan vánddaridit veaiddalis, de livččii leamaš váddáseabbu misiid suddjet </em><em type="italic">meahcielliid vuostá </em>.” (sii. 31). </p>
<p>Fas oaidnit ahte Agnes vástida rehálaččat ja maiddái lea duostil. Galggašii jurddašit ahte 13 jahkásaš stuoragávpotnieida ii dieđašii maid dasa galgá lohkat. Agnes ii leat bajásšaddan boazodoalus ja sáhttá jurddašit ahte Agnes ii máhtašii maide boazodoalu birra ja bohccuid biebmama birra. Muhto Agnes ii oba smiehtas ge ovdal lea dorjon</p>
<p>Juhána biebmama.</p>
<p>Vaikko mii eat čuovo váldopersovnna nu mihá guhkes áiggi badjel, de aŋkke oadnit dynamalaš beali Agnesis dan oanebottas. Čađa olles girjji lea Agnes govviduvvon duostilin ja nanusin. Muhto identitehta ja gullevašvuohta Sápmái nannejuvvo sakka go lohka loahpageahččái. Maŋŋel Ristena guovtto riidal go Agnes boahtá duoddaris Heiakkain, šaddá Agnes eahesihkar gosa son rievtti mielde heivešii. Solnas ii leat doarvái buorre ruoŧŧelažžan, ja Sohpparis ges ii leat doarvái sápmelaš. Nuppi dáfus maiddái doaibmá sutno riidal boktejupmin ja ealáskahttin Agnesis. Agnesa identitehtadovdu lassánii vel eanet ja ii lean šat eahesihkar. Vaikko son ii leat dakkár sápmelaš go</p>
<p>Sohpparsápmelaččat leat, de ii sáhte oktage váldit sus sámi identitehta. <em type="bold">4.1.5 Geahččanguovlu </em></p>
<p>Geahččanguovllu dáfus earuha Aaslestad (1999: 85) <em type="italic">siskkáldas </em>ja <em type="italic">olgguldas </em>muitaleaddjis. Siskkáldas muitaleddjiin eanaš várra čatnet vuosttašpersovnna 27 geahččanguovllu go muitaleaddji ieš maid oassálastá diskursai, muhto siskkáldas muitaleaddji sáhttá maiddái goalmmátpersovnna bokte muitaluvvot. <em type="italic">SMS:at Sohpparis </em>-románas lea ge goalmmátpersovdna muitaleaddji. Lohkki beassá bures oahpásmuvvat olbmuide románas buotdiehtti ja siskkáldas muitaleaddji bokte. Mii oadnit ahte muitaleaddji buktá ollu liigedieđuid iešguđet persovnnaide, ja addá govvadusa oassádalliin románas. Dábálaččat lea váldopersovnna Agnesa jurdagiidda masa beassat geahčadit, muhto románas beassá lohkki maid iešguđet dilálašvuođas duollet dálle diehtit eará oassádalliid jurdagiid, go persovnnaid jurddabuktin sirddáša váldopersovnna ja muhtomin eará persovnnaid gaskkas. Ovdamearka dasa lea go Juhán biebmá bohccuid gárddis ovtta dálvvi ja Agnesa áddjá, gii ii šat oassálaste boazobargguide šat, viimmat beassá fas veaháš oassálastit: ” <em type="italic">Dalle oaččui fas vejolašvuođa veaháš boazobarggu čuovvut. Juste nugo ovdal lávii. </em></p>
<p><em type="italic">Muittii rahčama ja lihku bohccuiguin duoddaris bargat go čuoččui gárdeguoras, </em><em type="italic">čalmmit gitta, ja gulai bohccogaččaid lihkkuma maŋŋejulggiin. […] Sáhtii váillahit </em><em type="italic">dan áiggi, muhto leai seammás ilolaš go su bártniin leai álkit. Su gorut leai gierdan </em><em type="italic">eanet go maid sin gorudat soite šaddat gierdat. Dál lávii mannat sarvvesgárddiin </em><em type="italic">go beasai biillain gárdái. Muhto ii searvan johttimiidda.[…] Geahčai áddjubii ja </em><em type="italic">liegganii. Leai fiinna nieida, muhto leai suddu go orui nu guhkkin. Ja moraštii </em><em type="italic">issorasat go ii sáhttán sámástit suinna.” </em>(sii. 29). </p>
<p>Dán oasis boahtá maid ovdan guovddáš bealli románas; Agnesa gielladilli. Dan čielggadan boahtte oasis. Liigedieđut maid girječálli buktá, lea dávjá maid replihka oktavuođas, go girječálli seaguha dávjá replihkaid liigedieđuiguin ja jurdagiiguin. Dás lea</p>
<p>Agnes muitaleame Ristenii Heaikka birra: <em type="italic">”- Dieđát go Risten, lea juoga maid ferten muitalit. Agnes ii diehtán riekta got galggai álgit, muhto dál háledii oarbmebealli roahkka </em><em type="italic">eanet gullat, geahčai vuordámušain sutnje. </em><em type="italic">- Lea go Anton? </em></p>
<p><em type="italic">Risten diđii visot Antona birra ja leai oaidnán govaid čáppa bártnis mas ledje </em><em type="italic">fiidnát ordnejuvvon vuovttat. </em></p>
<p><em type="italic">Ii leat, lea Heiaka. </em></p>
<p><em type="italic">Risten ozai Heaikka nama muittus, muhto ii sáhttán fuobmát ahte namma leai </em><em type="italic">namuhuvvon ovdal. </em><em type="italic">- Ođđa bárdni ieža sániiguin? </em>28 <em type="italic">- Ii leat bárdni ruovttus, gávpogis… </em></p>
<p><em type="italic">Fáhkkestaga Risten fuobmái. […]” </em>(sii. 36). </p>
<p>Dán ovdamearkkas oaidnit girječálli ollu geavahuvvon čállinvuogi ja movt son seaguha liigedieđuid ja replihkaid románas. Dat addá vejolašvuođa lohkkai vuđolaččat oahpásmuvvat romána aktevrraide ja maid sii smiehttet iešguđetlágan dilálašvuođas, muhto addá maiddái vejolašvuođa čiekŋudit iešguđet doaimmaide ja dáhpáhusaide, ja govahallat movt dilálašvuođat leat. <em type="bold">4.1.6 Ortnet, bistu ja frekveansa </em></p>
<p>Guovddáš oassi narratologalaš analyseremis leat čuovvovaš oasit; ortnet, bistu ja frekveansa. Ortnet diskurssas čilge movt teaksta lea čállon ja bistu analyseremis ges guorahallat leahtu diskurssas. Go dasto guorahallat frekveansa diskurssas čalmmustahttit galle háve iešguđet oasit bohtet ovdán diskurssas (Gaasland 2009: 36-40).</p>
<p>Váldonjuolggaduslaččat lea <em type="italic">SMS:at Sohpparis </em>-romána ortnet kronologalaš, muhto álgu girjjis lea erenoamáš. Girječálli doalvu min njuolga diskursai fáhkkaálgguin mii govvida otná dilálašvuođa. Agnes lea skuvllas ja lea heađis go mobiltelefovnna lea ruoktot vajáldahttán. Anakroniija geavaheapmi lea dábálaš narratiiva teavsttain, ja lea čállinvuohki maid Laestadius maiddái geavaha <em type="italic">SMS:at Sohpparis- </em>románas. Lohkkái ii čielggaduvvoge manne telefovdna lea nu erenoamáš dehálaš juste dán beaivvi ovdal guđát siiddus: ” <em type="italic">Visot leai álgán beare vahku dás ovdal. […] Go Jenni fuobmái ahte ferte ruoktot </em><em type="italic">doapmat, de Agnes bázii okto dasa. Ja dalle dat dáhpáhuvai. Bođii sms:a. Agnes geahčastii telefovdnii ja vurddii Jennipenni sáddejeaddjin. Muhto leai amas </em><em type="italic">mobiilanummar. Ja go deaddelii oidnosii sáddehusa, de dalle rievddai visot. […] </em>” (sii. 6). </p>
<p>Gaasland (2009: 38) deattuha erohusaid mikro- ja makrodásis analepsa-, ja maiddái prolepsageavaheami, hárrái. Kátjá-romána analysaoasis maid vuolábealde buvttán, oaidnit ollu ovdamearkkaid analepsas mikrodásis. Mikrodásis lea dehálaš buktit gelddolaš analepsaid dahje prolepsaid analyseremii, go dat bistet dušše oanebotta románas. Muhto nu movt <em type="italic">SMS:at Sohpparis </em>ii leat analepsa rádjejuvvon dušše moadde cealkkaga badjel, muhto bistá máŋga siiddu badjel. Analepsa šaddá dasto stuorra oassin álggu románas, ja guorahallat analepsa makrodásis. Muitaleadjji govvida preterihtas 29 movt dat beaivi lei, ja čállinvuohki joatká dán siiddu rájes gitta logát siiddu rádjai. </p>
<p>Preterihttageavahemiin boahtá maiddái analepsa makrodásis čielgasit ovdan.</p>
<p>Agnes guovttos leigga šiehttadan čállit dušše guktii beaivvis sivvan go Agnesis lei mobilrehket lassánan sakka dan rájes go álgaleigga čálašit. Muhto leigga velá leaikkastallan ahte jus nubbi heaitá vastideamis, dat mearkkaša ahte nubbi ii hálit oktavuođa šat, ja justá danin leige Agnes nu heađis dál. Loahpa vuosttaš kapihtalis girječálli doalvula min fas otná dilálašvuhtii ja Agnesa mobiltelefovnna heahtái: ” <em type="italic">Nu </em><em type="italic">sáhtiiga gaskaneaskka leaikkastallat. Muhto otne šattai diet diehtu nu duođalaš ja </em><em type="italic">dehálaš. Go dál leai mobiltelefovdna ruovttus ja Agnes ii lean vástidan. Ii vuosttaš sms:a, </em><em type="italic">iige nuppi. […] </em>” (sii. 10). <em type="italic">SMS:at Sohpparis </em>lea nuoraidromána, ja jáhkkimis máŋga nuorat sáhttet dovddastit seamma dilálašvuođas go váldopersovnda románas lea. Lassin gelddolaš sisdoalu ulbiljoavkku dáfus, doaibmá fáhkkaálgu bures boktit ulbmiljoavkku beroštumi viidáset lohkat. </p>
<p>Lassin erenoamáš álgui ja analepsa makrodásis, gávdnat maiddái analepsat mikrodásis namalassii románas: ” <em type="italic">[…]. Somás erohusat maid Agnesa eadni namuhii juhke geardde go olliiga davás. </em><em type="italic">- Jus beare dieđašit Agnes man ollu čirrot njuoratmánnán go vujiimet biillain </em></p>
<p><em type="italic">Sohpparii. Vašuhit biilabeaŋkka ja čirrot iežat bivastatgállun. Garrudin go áhkku ja </em><em type="italic">áddjá oruiga meahcis. </em>” (sii. 27). </p>
<p>Nu movt bajábealde namuhan, lea mikrodásis dehálaš válljet analepsaovdamearkkaid maid analysere mainna leat mearkkašumit diskurssai. Ovdamearkka maid dás buvttán, in dulko guovddáš analepsan ja mii váikkuha masa nu diskurssai, muhto analepsageavaheapmi ii leat seamma ollu geavahuvvon <em type="italic">SMS:at Sohpparis </em>go <em type="italic">Kátjá </em>-románas. Danin lea maid leamaš hástalus lohkkamii ja analyseremii gávdnat buriid ja dehálaš ovdamearkkaid mikrodásis. Čájehandihte ahte románas ii leat analepsa dušše makrodásis, muhto maiddái mikrodásis, háliidin čalmmustahttit dan ovdamearkkain. </p>
<p>Guorahallamis ja čielggadeamis romána bisttu geavahan Gaaslanda mihttidanvuogi mii</p>
<p>Genettes lea vuolgga. Árvvoštallamis bisttu buostastahttán man guhkki romána lea romána áiggi ektui (Gaasland 2009: 38). Áiggi-doahpagiin oaivvildan man guhkes áiggi badjel romána ovddasta.</p>
<p>SMS:at Sohpparis lea 114 siiddosaš romána, mu oainnu mielde logašin oanehis románan, muhto nuppi bealis ii govvit románas guhkes áiggi badjel nu movt Elle Márjjá Vars romána <em type="italic">Kátjá </em>, maid vuolábealde analyseren. Njealját kapihtalis boahtá čielgasit ovdan 30 ahte Agnes Ánne Sáráin leaba Sohpparii manname giđđat: ” <em type="italic">Go olliiga olggos, de </em><em type="italic">doarggisteigga goappašagat. Leai miessemánnu gaskamuddu ja leigga mátkkoštan 17 </em><em type="italic">lieggagráđas guđa gabmagráđii. </em>” (sii. 26). Dan ádde maiddái go smiehtta goas jagis miesit šaddet, ja girjjis boahtá ovdan ahte muhtun ráje miesit leat aittolaččat šaddan go </p>
<p>Agnesa guovttos joavdiba Sohpparii. Laestadius lea juohkán romána kapihtaliid mielde, ja oktiibuot leat 20 kapihttala. Iešguđet kapihttal álgá hui fáhkka ja doalvu lohkki eará báikái dahje dilálašvuhtii ovdalaš kapihtala ektui. Dan oaidná juo vuosttaš kapihtalis rasttideamis nuppi kapihttalii go Agnes lea Solnas váivašuvvan mobiltelefovnna vajáldeami dihte: <em type="italic">”[…] Heaika soittii ipmirdit ahte leai mobiilla vajálduhttán, […]. Dahje de </em><em type="italic">muittii juste dien dieđu, ahte jus eai boađe vástádusat, de mearkkašii dat ahte ii galgan šat leahkit oktavuohta.” (sii. 10). </em></p>
<p>Kapihtal 2 álgu doalvu lohkki ges njuolga Sohpparii Ristena lusa: ” <em type="italic">Risten lihkai árrat – </em><em type="italic">dahje jearaldat leai jus son oppanassii ge leai háhppehan oađđát. […] Šuohkehii ja </em><em type="italic">geahčastii diibmui mii vuosehii 05:43. </em>” (sii. 11). </p>
<p>Gaasland (2009: 38) sirre bisttu mihttidanvuogi guovtti váldoosiid mielde: <em type="italic">isokroniija </em>ja <em type="italic">anisokroniija. </em>Isokroniija sáhttá juo measta lohkat vejoloaškeahttá románain, ja čatnat dramatiseremiidda sivvan go dramatiseremiin heive áigi ovttas guhkodagain. Dasto analyseren <em type="italic">SMS:at Sohpparis </em>anisokroniijan. Anisokroniija deattuheamis sáhttá čálli geavahit njeallje iešguđetlágan oasi reaidun: <em type="italic">ellipse, čoahkkáigeassu, boddu </em>ja <em type="italic">guhkideapmi </em>(Gaasland 2009: 38). <em type="italic">SMS:at Sohpparis </em>-románas gávdnat boddo- ja ellipseosiid deattuheamis anisokroniija čállinvuogi. Ovdamearkka kapihtaliid rasttideamis sáhtašii álggos jurddašit ellipsen. Ellipsein lea oassi diskurssas man birra lohkki ii šat dieđe ja mii ii leat boahtán ovdan teavsttas. Muhto dan ovdamearkkas sáhttá jurddašit ahte goabbat dilálašvuođat gevvet sullii oktanas, ja dasto ii sáhte diehtit lea go oassi man birra ii šat čállo. Ellipsegeavaheapmái ja kapihtalrasttideami hárrái háliidan baicce čalmmustahttit rasttideami goalmmát kapihtalis njeallját kapihtalii. Kapihtal loahpahuvvo Solnas go Agnes lea eará nuoraiguin hupmame iežas sámi identitehta birra: ” <em type="italic">[…] I i sáhte leahkit duohta! Ii sáhte leahkit duohta! leai áidna maid jurddašii go </em><em type="italic">ságastallan su birra viimmat nogai ja jotkkii ságastallamiin interneahttasiiddu </em><em type="italic">birra. </em></p>
<p><em type="italic">Muhtumin eallin rievdá nu jođánit, jurddašii Agnes. Čálašii muhtin čáppa Sohppar- </em><em type="italic">bártniin ja Anton leai lohkan ahte su muohtačohkat ledje alladat. Jurddaš nu ollu, </em><em type="italic">beare ovtta vahkus.” </em>(sii. 25). 31 </p>
<p>Njeallját kapihtal álggahuvvo ges Agnesiin go girdis lea čohkkáme ja Gironii juo seaivugoahtiime: ” <em type="italic">Girdi luoitádii hihtásit soahkevuovddi badjel ja Agnes geahčai olggos, oinnii Girona </em><em type="italic">ja stuorra ruvkki, Giebmegáissi muohtagokčasa vuolde. […] </em>” (sii. 26). </p>
<p>Dás lea Agnes ieš oassádalli goappašat dilálašvuođain, ja ellipse reiadun teavsttas boahtá čielgasit ovdán. Laestadius ii šat eambbo čilge mii dáhpáhuvva gaskal Solnas ja dassái juo measta Agnes guovttos etniin leaba seivon Gironii. Buot ellipsegeavaheamit <em type="italic">SMS:at </em></p>
<p><em type="italic">Sohpparis </em>-románas lea oanehis áiggi guođđima sáhka. Ovdamearkka maid dás buvttán ii oaččo diehtit man guhkes áiggi lea guođđilan, muhto sáhttá dan dulkot SMS:a dieđuin maid Agnes ja Heaika leaba čállán nubbi nubbái. Vuosttaš SMS-dieđus maid Agnes oažžu Heiakkas lohkat ahte son čállá: ” <em type="italic">Bures! […]. Mon gullen don boađát fargga. De moaid soite </em><em type="italic">oaidnalit. H. </em>” (sii. 6). Heaikka dieđu vuođul geavaheamis <span type="quote">”fargga”</span> sáni, ja guovddáš analepsa vuođul mas oažžut diehtit ahte <span type="quote">”visot leai álgán beare vahku dás ovdal”</span>, dulkon ahte ii leat guhkes gaska vuosttaš SMS:a dieđus Agnesa ja Heaikka deaivvadeapmái. nu go ovdamearkkas maid lean dás buvttán. go jáhkkimis ii leat Laestadius njiejahan stuora oasi diskurssas dán ovdamearkkas go eará diehtu ii boađe ovdan. </p>
<p>Ellipsegeavahemiin doalaha Laestadius velá alla leahtu romána diskurssas go guođđá osiid. Aaslestad (1999: 59) čállá ahte go čálli guođđá mearkkašumikeahttes osiid, de maiddái seammás guovdilastá doaimmačohkaid ja guovddáš osiid románas.</p>
<p>Dilálašvuođat mas eai leat mearkkašahtti áigumušat lea maid Laestadius guođđán girjjistis.</p>
<p>Vaikko kapihtalrastildemiin ja ellipseosiin doalahuvvo alla leahttu diskurssas, leat maid bottut oktan lávdeosiin románas. Dialogat bohtet dávjá ovdan, ja dávjá ovttas guhkodemiin. Dan oadnit go Laestadius seaguha dialogaid aktevrra dovdduiguin ja jurdagiiguin. Guovddáš ovdamearka dasa lea go Agnes boahtá Sohpparii fas maŋŋel helikopter- ja duoddarmátkkis Heaikkain misiid luhtte ja viehkkala Ristena lusa muitalit.</p>
<p>Dan maid Agnes ii diehtán de lei ahte Risten lei suhttan, ja riidu sutno gaskkas álggahuvvui: ” <em type="italic">Risten čohkkádii gievkkanbeavddi guoras ja logai áviissa. Láseliinniid gaskkas </em><em type="italic">oinnii oarbmebeali viega boahtime šilju rastá. Orui hui ilolaš ja Risten árvidii leai </em></p>
<p><em type="italic">Heaikka dihte. […] </em><em type="italic">- Heeeei! Leat go gullan gos lean leamaš? </em><em type="italic">[…] Go mojonjálmiid geahčastii bajás, de oaččui jiekŋagalbma geahčastaga. </em>32 <em type="italic">- Mii lea? </em><em type="italic">- Ii mihkkege. Manin gaggalii mihkkege leahkit, jearai Risten. </em><em type="italic">- In dieđe, muhto orut nu suvrris. </em></p>
<p><em type="italic">Risten leai suhttan. Leai olles beaivvi suhtu dovdan. Viimmat beasai vuosehit dan, </em></p>
<p><em type="italic">Agnesii. […] </em></p>
<p><em type="italic">Agnes healkkehii go oinnii ja gulai oarbmebealis čáhppes čalmmiid ja suhttan jiena. </em></p>
<p><em type="italic">Ii gávdnan sáni ge. Ii lean ipmirdan jurddahit ahte Risten háledii mielde vuolgit.” </em><em type="italic">(sii. 73-74). </em></p>
<p>Go replihkat jođihit diskurssa ovttas liigedieđuiguin oaidnit ahte replihkat doibmet boddun, go diskursa ii joatkke šat viidáset das. Frekveansa lea guovddáš oassi narratologalaš analyseremis. Álgoálggus lea dábálaš govahallat teavstta maid lohká čoakkáldassan mas dieđut bohtet ovdán dušše oktii.</p>
<p>Muhto go de guorahallagoahtá ja čiekŋuda teavstta frekveansaid, oaidnit ahte dávjá buktá čálli muhtun dieđuid juobe moatte geardde. <em type="italic">SMS:at Sohpparis </em>oktoráđđe justá dat singulatiiva frekveansat diskurssas, go dieđuid oažžu dušše oktii. Frekveansa oktavuođas buktá Gaasland (2009: 40-41) golbma eará frekveansaid narratologiija analyseremis: <em type="italic">anaforalaš, iteratiiva </em>ja <em type="italic">repetiiva </em>frekveansat. Lassin singulatiiva frekveansaide románas gávdnat maiddái ovdamearkkaid iteratiiva geavaheamis. </p>
<p>Iteratiiva frekveansain dávjá geavahuvvojit doahpagat mat deattuhit ahte muhtun doaibma ii leat dušše oktii dáhpáhuvvon, doahpagat mu movt <em type="italic">álohii, muhtomin, dávja </em>ja nu ain (Gaasland 2009: 41). Go Agnes Ánne Sáráin olleba Gironii hupmaba áhku ja ádjá birra ja movt šaddá dan guovtto oaidnit fas. Namalassii diskurssas Laestadius buktá čielga iteratiivaoasáža: ” <em type="italic">Boahtinhállas vurddiiga áhkku ja áddjá, ganjalčalmmiiguin, nugo </em><em type="italic">juo láviiga. […] </em>” (sii. 27). Loahpa cealkagis dulkot ahte ii leat vuosttaš háve ahte Agnes lea Sohpparii manname, ja ii leat vuosttaš háve ahte Agnesa guovttos vurddiiga áhku ja ádjá ganjalčalmmiiguin bo olleba Sohpparii áhku ja ádjá dállui. Ovdamearka govvida seammás buorre oktavuođa aktevrrain. </p>
<p>Maŋŋel go Agnes bođii duoddaris ja Risteniin leigga suhtadan, boahtá oanehis iternatiivaoassi diskurssas. Agnes lea ruovttudálus váivvis: ” <em type="italic">Gulai biilla boahtime šilljui </em><em type="italic">ja geahčastii olggos. Lásse eanu bođii guossái. Agnesis dovdui váimmus go jurdilii Heaikka </em><em type="italic">nala. Eadni logai su juo guktii riŋgen, leai jearran Agnesa. </em>” (sii. 80-81). Dán ovdamearkkas ii oainne dábálaš doahpagiid maid dávjá lohka iteratiivafrekveansain, 33 muhto dan sadjái boahtá konkrehta lohkku <span type="quote">”guktii”</span>, mii čájeha ahte juoga lea dáhpáhuvvan eambbo go dušše oktii. <em type="bold">4.1.7 Báiki </em></p>
<p>Báikki dáfus lea romána juhkojuvvon guovtti váldobáikki mielde. Njeallját kapihtala rádjai mii čuovvut Agnesa eallima Solnas. Njeallját kapihtala rájes lohkki čuovvu Agnesa Gironii álggos go seaivuba, ovdal go eatni guovttos joavdaba Sohpparii áhkus ja ádjás lusa.</p>
<p>Agnes lea Solnas bajásšaddan, ja govviduvvon viehka dábálaš nuoraid bajásšaddan stuorit báikkis. Logadettiin orro Agnes juoidá váillaheame, juoga mii ii boađe njuolgut ovdan. Muhto go váldobáiki románas rievdá Solnas Sohpparii njealját kapihtalis, sáhttát áddet Agnesa váilevašvuođa báikki dáfus maid Laestadius lea geažuhan: ” <em type="italic">[…] Agnesa eadni leai seamma movttas go turisttat. Agnes šuohkihii ja heahpanii </em><em type="italic">veaháš. </em><em type="italic">- Eadni, don han leat dása hárjánan. Ja liikká leat dego japánalaččat. </em><em type="italic">- Dan ii mana čilget. Veaján nu buoragit go boađán ruoktot. Šattan nu ilolaš ja </em><em type="italic">dovddan ráfi. </em></p>
<p><em type="italic">Agnes jurdilii jus sus goassege bohtet dakkár dovddut go boahtá Solnai dahje </em></p>
<p><em type="italic">Råsundai. Dan gal ii jáhkkán. </em>” (sii. 26). </p>
<p>Agnes čilge maiddái ahte vaikko su stuoragávpoteallin Solnas lea hui gelddolaš, de</p>
<p>Sohpparis oažžu erenoamáš ráfi. Sohpparis ii leat váttisvuohtá leat sápmelaš: ” <em type="italic">Sohpparis </em><em type="italic">leai álki leahkit oadjebas sámi identitehtainis […]. </em>” (sii. 15). Lea dábálaš ahte báikái gos leat bajásšaddan, lea erenoamáš dovdu ja lagasvuohta. Don leat muhtun ládje čadnon báikái ja báiki addá buori dovddu. Dákkár dovdduid geahččala eadni dán ovdamearkkas čielggadit, muhto lohka ahte ii mana vuđđolaččat čilget movt lea go de ruoktot joavdá. </p>
<p>Agnes nuppi dáfus ges smiehttagoahtá iežas ruovttubáikki birra ja makkár dovdduid dat áddá sutnje. Muhto Agnesis eai leat seamma dovddut iežas ruovttubáikái go eatnis leat iežas ruovttubáikái. Agnesa jurdagiid sáhttá dulkot ahte sus ii leat dakkár lagasvuohta</p>
<p>Solnai. Dasa sáhttet dieđusge ollu sivat, muhto sivva maid ieš lean romána logadettiin dulkon lea gullevašvuođa oktavuođas. Solnas eai leat Agnesis fuolkkit mat namuhuvvojit románas, muhto Sohppara oktavuđas namuhuvvojit máŋga fuolkki. Sohppar báikin čielggaduvvo maiddái eambbo go Sohppar, ja govviduvvo ráfálaš báikin nu movt eadni maiddái ieš diskurssas govvida báikki: ” <em type="italic">Nieiddažat čohkkedeigga duolji nala man leigga </em>34 <em type="italic">bidjan dievá nala gos oinnii measta olles gárddi. Muohta leai nu vielgat giđđabeaivvis ja </em><em type="italic">jogas gullui čáhci golgame suttiid gaskkas. </em>” (sii. 35). Báikkit doibmet kontrástan goabbat guoibmáseaskka, sihke govvideami dáfus ja movt lea dábálaš eallin goabbat báikkiin lea govviduvvon, muhto maiddái rolla mii Agnesis lea. Solnas govviduvvo Agnes eksohtalaš sápmelažžan, muhto go de boahtá Sohpparii, ihttá gažaldatmearka Agnesa identitehtii. </p>
<p>Sáhttá go Agnes oba gohčodit iežas sápmelažžan, son geas eai leat bohccot ja ii máhte sámegielage? <em type="bold">4.2 Elle Márjá Vars – Kátjá </em></p>
<p>Dán oasis buvttán obbalaš guorahallama Elle Márjá Vars románas <em type="italic">Kátjá </em>mas lea narratologalaš lahkonanavuohki vuođđun. Analysavuogi vuolgga lea sihke Rolf Gaasland girji <em type="italic">Fortellerens hemmeligheter – innføring i litterær analyse </em>(2009) ja Petter Aaslestad girji <em type="italic">Narratologi – en innføring i anvendt fortellerteori </em>(1999). Nu go lean ovdalaš namuhan, lean válljen goappašat girjjiid metodalaš vuođđun sivvan go háliidan vuđđolaš vuolgga. Gaaslandas ja Aaslestadas leat goabbat guovddášsuorggit maid fokusereba, ja danin maid oaidná ahte ollisteaba goabbat guoimmiska. Guorahallanoasis álggahan gullevaš dieđuiguin girjji ja girječálli birra, lassin girjji čoahkkáigeasuin. Dehálaš oassi maid goappaš románaid ektui, sihke <em type="italic">Kátjás </em>ja <em type="italic">SMS:at Sohpparis </em>, berrešii čalmmustahttit ja maid árvvoštalan, lea sáŋŋára ja girječálli konteaksta, ovdal go dasto narratologalaš analysa buvttán. Analysas leat iešguđet bealit maid lean guorahallan ja struktureren. </p>
<p>Goappašat románain leat ollu ovttaláganvuođat, lassin šáŋŋerii. Danin lean válljen čalmmustahttit dehálaš osiid ja guorahallat seamma osiid Kátjá-girjjis go Ann Helen</p>
<p>Laestadius girjjis ovdalis dán kapihttalis. <em type="bold">4.2.1 Gul evaš dieđut </em>Elle Márjá Vars lea okta dain girječálliin geat 1980-logus gullájedje ja čálligohte girjjiid sámegillii, ja lei maiddái okta dain gii vácci gárvves luottaid boahttevaš sámi nisu girječálliide. Son lea jagi 1957 riegádan ja bajásšaddan Láhpoluobbalis, unna giláš Guovdageainnu suohkanis. Vars dovdat várra buoremusat mánáidgirječállin, muhto lea maiddái leamaš áŋgir nuoraid dáfus. Son lea bargan doaimmaheaddjin <em type="italic">Š </em>nuoraidbláđis, bláđđi mii 1993:s vuosttaš geardde almmuhuvvui ja mii ain odne ge 35 jeavddálaččat almmuhuvvo. Varsa nuoraidáŋgiruš vuhtto maid eará doaimmain. Girji </p>
<p><em type="italic">Kátjá </em>maid dán čállosis lean čatnan oktii gullevaš áigodahkii ja guorahallan lea ge maid girji, nu movt vuosttaš kapihttalis namuhan, nuoraid várás. Oktiibuot lea Elle </p>
<p>Márjá Vars almmuhan 15 čáppagirjjálašvuođa girjjiid, ja lea ge guovddáš sámi girječálli gii áiggiid čađa lea okta dain gii eanemus sámegiel girjjiid lea almmuhan.</p>
<p>Kátjá-romána almmuhuvvui 1986:s Davvi-Media lágádusa bokte, ja lea ge álgogirji su lihkostumis. Seamma jagi go <em type="italic">Kátjá </em>almmuhuvvui, juolludedje Varsai girjjiin </p>
<p>Sámedikki <span type="quote" xml:lang="nob">«Fritt Ord»</span> bálkkášumi. Ođđaset áiggis lea Elle Márjá Vars girječállin maid ožžon ollu mearkkašumi eará girjjiiguin, ja 2000-logus lea velá goabbat girjjiiguin ožžon Sámeráđi girjjálašvuođabálkkášumi. Muđui lea maid leamaš guovddáš sámi kulturberošteaddji, ja lea eret eará doaibman redaktevran, doaimmaheaddjin ja miellahttun iešguđet stivrrain ja ráđiin mat leat leamaš guovddážin sámi servvodagas (Ellen Marie Vars 2018) (Elle Márjá Vars 2008) <em type="bold">4.2.2 Čoahkkáigeassu </em>Románas oahpasmuvvat Kátjáin, váldopersovdna girjjis. Girječálli láidesta lohkki su eallima čađa, juo dan rájes go Kátjá šattai gámmáris, internáhtaskuvllajagiid čađa, dassái lea nuorra nieidan ja ollesolmmožin eallime stuoraservodagas. </p>
<p>Kátjá orru unna gilážis sámi guovllus etniin, áhčiin, oappáiguin, vielljaiguin ja áhkuin.</p>
<p>Kátjá ja su bearaš leat ieža maid sápmelaččat, aiddolaš dállosápmelaččat. Biret lea borraseamos, ja Kátjá ges nuoramus álggu girjjis ovdal go Joavnna bođi seamma jagi go</p>
<p>Kátjá devddii guokte jagi. Moraš ja illu bohte giehtalaga dan jagi, go seamma jagi jápmá</p>
<p>Kátjá boarráset viellja.</p>
<p>Seamma jagi go deavdá čieža jagi lea Kátjá álgime internáhtaskuvlii. Áhčči čuovvu</p>
<p>Bireha, Ristena, Biera ja su skuvlii, muhto guođđá sin eahketbeallái. Kátjá čierru go áhčči guođđá sin, muhto oappá guovttos ja Biera dihtet juo movt internáhtaskuvllas lea ja man garas ferte doppe leat jus galgá birget. Kátjá lei álohii čierrume skuvllas, ja eará mánát hárdet su, muhto Kátjá maiddái givssidit go son lea dálosápmelaš. Dálosápmelaččat eai leat riggát ja eai leat bohccot nu movt badjeolbmuin geat boazodoaluin barget ja ellet.</p>
<p>Givssideapmi ja áibbašeapmi ruoktot boktá Kátjás báhtaranhálu internáhtas, ja Kátjá mearrida bijadit. Muhto jođanit fuobmá ahte givssideapmi ii noga vaikko skuvlla 36 olggobeallái beassá, go doppe leat ges dážamánát geat cuiggodit ovdamearkka dihte</p>
<p>Kátjá biktasiid.</p>
<p>Luomuide besset mánát mannat ruoktot, muhto go luopmu nohkagoahtá lea Kátjá fas internáhtii vuolgime. Geasseluomus lea Kátjá mearridan ahte ii áiggu čierrut ja givssiduvvot sakka šat. Kátjá ii leat šat riehpu gean eará mánát hárdet, muhto garra nieidan šaddan gean ii oktage šat duostan givssidit. Jagit golle, ja Joavnna lea maid álgán internáhtii.Gasku skuvlajagi boahtá fáhkka eadni buollašis skuvlii ja muitala ahte áhkku lea jápmán. Kátjás šaddá issoras moraš mii ii oro oba nohkkame. Ovcci jagi maŋŋel, go</p>
<p>Kátjá geargá internáhtaskuvllas, lea Kátjá ain váillaheame áhku, erenoamážit go ruoktot manná. Maŋŋel internáhtaskuvlla orru Kátjá jagi ruovttus, ovdal go Biera rávvema jeagada ohccat joatkkaskuvlii. Čakča boahtá ja Kátjá fárre Romsii. Romssas deaivvada ja oahpásmuvvá rikkes badjesápmelaččain, Niillas. Sudnos šattai jođanit erenoamáš buorre oktavuohta. Niillas iige beroštan ahte Kátjás eai lean bohccot nu movt dahke internáhtas.</p>
<p>Kátjá váhnemat ja muđui giláš eai goassege dohkkehan Niillasa Kátjái, ja Kátjá ges ii goassege dohkkehuvvon Niillasii, ja váhnemat ja olbmát vigge Niillasa hoigat Inggá lusa.</p>
<p>Ingá lei maid rikkes boazosápmelaš, ja lei Niillasa ovddeš moarsi ovdal go Kátjáin deaivvadeigga. Muhto ráhkisvuohta Kátjá guovtto gaskkas ii sáhttán oktage bilidit, ovdal go muhtun beaivvi Kátjá lusa boahtá su oabbá. Niillas lea meahcis áigon joga rastildit, muhto johka lei dulvan ja Niillas jámii. Fas šaddá Kátjás hui moraš ja ii ádde manin Ipmel áhčči váldá sihke áhku ja Niillasa eret sus. Beaivvit šadde jágiide, ja Biera lei fas ávžžuhan fárret gosa nu beassat eret veahá ruovttubáikkis. Kátjá oaččui skuvlasaji Osloi ja čavččabeallái fárrii boares studeantavissui. Studeantaviesu lahká lei kafea masa Kátjá lei liikon, ja justá dán kafeas oaidná ge gávttehasa Lásse. Lásse bargá dihtorprográmmaiguin ja lea dihtorii oahpaheame ipmirdit sámegiela. Go Lásse fitná</p>
<p>Kátjá luhtte beaivvi maŋŋel go leaba deaivvadan vuosttaš geardde ja oaidná Kátjá boares unna lanjaža, fállá Kátjái lanja iežas viesus. Kátjá lea eahpesihkar álggos, muhto loahpalaččat mearrida fárret Lásse vissui. Ovdal go Kátjá ieš lei ádden sutno oktavuođa ja makkár dovddut ledje Lássii, lei balaheame su rivgui geainna Lásse barggai bargolanjas. Vahku ovdal go Kátjá lei ruoktot vuolgime geassái, ii dihtton Lásse ruovttus go Kátjá bođii skuvllas. Ovdal go háhppehii smiehttat, riŋgii uksii ja guokte dáčča buletiijadievddut muitaleaba ahte Lásse lea giddagasas. Kátjá ii ádden maidege go jearraba Kátjás Lásse dihtordoaimmaid birra. Buletiijadievddoguovttos loahpalaččat 37 manaiga ja vahkkut jovde. Muhtun beaivvi čuožžu Inger, Lásse olmmai, tráhpá alde go</p>
<p>Kátjá boahtá. Lásse lea čállán reivve Kátjái, ja lea Ingera sihtan Kátjái addit. Reivves sihttá Lásse Kátjá davás báhtarit vuoi buletiijat eai šat beasa vuortnuhit su, muhto čilge maiddái ahte som ráhkista su. Son háliida ahte Kátjá galgá hávkadit muittuid Niillasa birra, ja ii hálit ahte su galgá Niillasa sadjái bidjat. Reivviin loahpaha Lásse ahte lea vuordime Kátjá dassážii son lea gearggus. Kátjá manná girdi mielde ruoktot fas ja jagit gollet maid ruovttus. Son ii oro nagodeame vajáldahttit Lásse vaikko manai ruoktot suhtus, muhto buohkat ruovttus háliidit ahte Kátjá galgá náitalit Ken Thomasiin, Biera buoremus olmmái, gii Kátjás lea maid šaddan hui lagas olmmoš.</p>
<p>Loahpa girjjis lohkat Kátjá ja Ken Thomasa Osloimátkki birra. Soai mannaba Ken Thomas bargguin, ja fáhkka soaittáhagas deaivá Kátjá Lásse hoteallas gos Ken Thomasiin leaba orrume. Viimmat beasaiga humadit ja gávnnaheigga ahte soai leaba goappašagat háliidan dan seamma. Ken Thomas ja Kátjá guovttos bijaiga eret náitalanplánaid, ja loahpalaččat Lásse vuolgá Kátjá mielde davás. Doppe jearrala Kátjá maid buletiijaášši birra. Buletiijat eai lean dohkehan ahte Lásse dihtor lei čeahpit go sin dihtorat, ja ledje ballán ahte Lásse galggai boasttugeavahit iežas sámegielat dihtora masa nu. <em type="bold">4.2.3 Romána šáŋŋer </em>Romána <em type="italic">Kátjá </em>gullá čáppagirjjálašvuođašáŋŋerii. Dat mearkkaša ahte teaksta galgá lohkat fikšuvdnan, go romána ii buvtte duohtavuođaáššiid. Go diehtá gii girječálli lea ja leat dieđut su birra, oaidná aŋkke sullasašvuođaid girječálli ja romána váldopersovnna, </p>
<p>Kátjá, gaskkas. Goappašagat leaba nieiddat bajásšaddan sámi guovllus. Vaikko eat goasse oaččo diehtit románas juste makkár sámi gilážis Kátjá bjaásšaddá, de čilge girječálli báikki dan láhkai ahte lohkki ádde lea sámi guovlu davvin gos dálki maid sáhttá leat garas: “ <em type="italic">Luonddu olbmot go ledje, de sii dihte maid juste mot čakčii galggai ráhkkanit </em><em type="italic">vai birge meahcis čađa dan guhkes garra skápma mii álo boahtá čavčča maŋis. Meahcci lei </em><em type="italic">sin bargosadji ja luondu fas bargoaddi. Sii orro guhkkin eret lagamus čoahkkegilis, […].” </em>(sii. 7). Láhpoluobbalii, giláš gos girječálli Elle Márjá Vars lea bajásšaddan, ii boahtán biillaluodda ovdal 1972:s. Románas maid lohkat biilaluottaváilevašvuođa birra go Kátjá oappáiguin ja vieljain leat manname internáhtaskuvlii: “ <em type="italic">[…] Ja skuvlageaidnu lei lossat, váivi ja guhkki. Sii fertejedje vuos vázzit máŋga diimmu </em><em type="italic">ovdal go ollejedje biilageainnu lusa.” </em>(sii. 15). 38 </p>
<p>Elle Márjá Vars lea šaddan 1957:s ja lea ieš maid bajásšaddan dán garra áigodaga mii dalle lei, ja lea várra deháleamos sullasašvuohta Kátjá ja Elle Márjá Vars gaskkal. Sáhttá jurddašit ahte Vars lea maid internáhtaskuvlla vázzán seamma go Kátjá nai. Vaikko leat ge mearkkašahtti ollu ovttaláganvuođat girječálli ja Kátjá gaskkas ja álki čatnat oktii girjji girječálliin, ii leat <em type="italic">Kátjá </em>-romána meroštuvvon iešbiografiijan. Dasto guorahalan maid girjji románan ja maiddái de olbmuid girjjis fiktivan. <em type="bold">4.2.4 Persovdnagovvideapmi </em>Aktantmodealla čájeha movt teaksta lea stukturerejuvvon. Eanaš várra čatnet aktantmodealla cukcasiin dahje máidnasiin. Ruoša dutki Vladimir Propp, gii vuosttažin geavahii modealla, geavahii ge maid dan guorahaladettiin ruošša cukcasiid. Dađistaga lea Algirdas J. Greimas gárggidan ja geahpidan Propp modealla (Gaasland 2009: 99-101). </p>
<p>Aktantmodealla lea narratiivvalaš guorahallamis maid vuogas reaidun, ja guoskkadeamis persuvnnaid Elle Márjjá Vars románas háliidan geavahit namalassii modealla persovdnagovvideapmái. Greimas gárggiduvvon ja geahpiduvvon guhtta olbmui aktantmodealla lea maid ieš geavahan inspirašuvdnan čállosii. Hápmi modeallas</p>
<p><em type="italic">Kátjá </em>-romána vuođđun, šattašii olggosoadnit ná: </p>
<p>Govus 3: Aktantmodealla inspirerejuvvon Rolf Gaasland modeallas (2009: 100)</p>
<p><em type="bold">Addi: </em></p>
<p>Lásse ja Niillas</p>
<p><em type="bold">Objeakta/ áigumuš: </em></p>
<p>Iežas luottaid vázzit ja ráhkisvuohta</p>
<p><em type="bold">Vuostáiváldi: </em></p>
<p>Kátjá</p>
<p><em type="bold">Veahkki: </em></p>
<p>Áhkku ja Biera</p>
<p><em type="bold">Vuostálasti: </em></p>
<p>Váhnemat, servodat ja gilážiid olbmot</p>
<p><em type="bold">Subjeakta: </em></p>
<p>Kátjá prošeakta 39</p>
<p>Aktantmodeallas buvttán maiddái guovddáš olbmuid románas ja vuolgga persovdnagovvideapmái ja olbmuid geaid áiggun analyseret. Subjeaktan lean bidjan</p>
<p>Kátjá, gii lea ge váldopersovdna románas ja guovddáš olmmoš dáhpáhusaide čađa olles romána. Ovdal go birollaid čiekŋudan lea lunddolaš čilget subjeavtta áigumuša. Objeakta románas lea áidna oassi aktantmodeallas bajábealde mii ii leat olmmožin. Gaasland maid čállá ahte iešguđet aktantat modeallas eai leat álohii olbmot, muhto sáhttá omd. ealli, iešvuohta, dálki jna. (2009: 100). Danin lean maid válljen deavdit <em type="italic">áigumuš </em>lassin <em type="italic">objeaktai </em>aktantaoassái. Kátjá áigumuš románas ii leat áibbas čielggas, muhto liikosteapmi ja ráhkisvuohta lea guovddážis, juo dan rájes go Kátjá internáhtas vázzá: ” <em type="italic">Maŋemus skuvlajagi álge internáhta bártnit nai sutnje geahččat eará čalmmiiguin. Sii </em><em type="italic">mojohalle Kátjái, vigge hupmat suinna ja oažžut suinna oktavuođa </em>.” (sii. 40). </p>
<p>Ahte ráhkisvuohta lea Kátjá áigumuš románas ja ahte son háliidivčče gávdnat olbmo gii ádde su ja su jurdagiid sápmelaččaid ja sápmelaččaid dili birra heive maiddái aktantmodeallii addi dáfus, go dasa lean bidjan Lásse ja Niillasa. Dán oktavuođas livččen maid sáhttit bidjat áhku, go áhkku lea maid olmmoš románas gean Vars govvida veahkkái ja gean Kátjá lohka áddet: ”[…] <em type="italic">Álo lei aivve áhkku gii jeđđii, gii veahkehii ja illudii muinna ovttas. </em>” (sii. 87). </p>
<p>Muhto áhkus lea diehttelas eará rahkisvuohta Kátjái go álggos Niillasis lei, ja dasto Lásse loahpageahčen girjjis. Danin lean áhku mearridan baicce veahkkeaktantan, ovttas</p>
<p>Bierain, Kátjá viellja. Veahkkeaktanta veahkeha subjeaktaaktanta áigumuša olahit.</p>
<p>Áhkku jámii go Kátjá lei internáhtaskuvllas ja ii leat njuolgut veahkki ráhkisvuođa dáfus, muhto muđui veahkkin go Kátjá lea mánnán. Dan oaidná maiddái ovdamearkkas maid čalmmustahtán bajábealde, muhto áhkku lea maid olmmoš gean lusa Kátjá áibbaša go lea internáhtas ja gean ruovttus várra illuda eanemus oaidnit. Biera lei gii ávžžuhii go</p>
<p>Kátjá internáhtas gearggai ohccat skuvllii gosa nu, gazzat oahpu ja seammás beassat eret veahá ruovttubáikkis. Biera lei ge gii hoigadii Kátjá rievttes guvlui, ja seammás Lásse lusa go Osloi fárrii. Kátjá ii livčče várra fárren jus Biera ii livčče ávžžuhan.</p>
<p>Skuvlavázzima vuostálastit leat ge muhtun muddui maiddái seamma olbmot maid lean bidjan vuostálastiaktantan aktantamodeallai bajábealde, omd Kátjá váhnemat.</p>
<p>Vuostálastit leat románas geat eai ádden Kátjá jurddašanvuogi ja geat vuostálaste ráhkisvuođa Kátjá ja Niillasa gaskkas sivvan go Niillas lei badjesápmelaš: ” <em type="italic">[…] Son </em><em type="italic">healkkeha go áhčči bajida jiena ja dieđiha: - dan don goit dieđát, dán vissui ii galgga diet </em>40 <em type="italic">olmmoš goit guobbalit! Ii nu guhká goit go mun ealán </em>.” (sii. 87). Kátjá váhnemat maiddái vuostálastit Kátjá oahppogazzan hálu, ja dasto sáhttá maid lohkat ahte vuostálastit ahte </p>
<p>Kátjá galgá ieš ráhkadit luottaid maid vázzá ja ieš mearridit maid háliida bargat eallimis.</p>
<p>Muđui servvodat ja olbmot gilážis maiddái govviduvvojit vuostáleaddjin.</p>
<p>Badjesápmelaččat eai galgan ovttas ja náitalit dálosápmelaččaiguin, ja vuostáledje Kátjá ja Niillasa ráhkisvuođa.</p>
<p>Subjeakta ja vuostáiváldi leat dávjá seamma aktantat, seamma go Vars <em type="italic">Kátjá </em>-romána aktantmodeallas šaddá iežan analysa mielde. Kátjá lea aktanta gii vuostáiváldá objeavtta, mii dán modealla mielde lea ráhkisvuohta, ja ráhkisvuođa addi lea ges loahpalaččat </p>
<p>Lásse.</p>
<p>Mun namuhan álgolaččat dán oasis ahte lean aktantamodealla áigun geavahit vuolggan persovdnagovvideapmái. In áiggo šat eambbo čielggadit buot aktantaid modeallas, muhto Kátjá lea deháleamos persovdna románas, ja aktevra gean birra olles romána lea.</p>
<p>Danin lean válljen vuđolaččat analyseret subjeavtta románas, Kátjá. 4.2.4.1 Kátjá</p>
<p>Kátjá lea váldopersovdna <em type="italic">Kátjá- </em>románas ja mii čuovvut su eallima čađa mánnán ruovttudilis, internáhtaskuvllas ja loahpas ollesolmmožin. Son lea bajásšaddan sámi guovllus dálosápmelažžan etniin, áhčiin, oappáiguin ja vielljaiguin. Son lea diskurssas ovtta gaskka nuoramus, dassážii go unnavieljaš Joavnna šaddá. Duollet dálle leat oappát ja vieljat oassálastit diskurssas, muhto Kátjá lea álohii guovddážis. </p>
<p>Girjji álggus lohkat movt lei go Kátjá šattai muhtun geassebeaivvi. Dán beaivvi lei mielahis dálki. Persovdnagovvideapmi lea boahtá čielgasit ovdán <em type="italic">Kátjá </em>-románas go </p>
<p><em type="italic">SMS:at Sohpparis, ja álggahuvvo go garra dálkki vuođul go áhkku smiehttá dan beaivvi </em><em type="italic">birra, ja lohkki áddegoahtá makkár nieiddaš Kátjá rievtti mielde lea. Kátjá </em>lea lassin guhkit romána, mii maid váikkuha dieđuide maid oažžu váldopersovnna birra. Girjji álggus govviduvvo Kátjá rávkin ja headjun, ja čierru ollu sihke ruovttus ja internáhtaskuvllas. Internáhtas givssidit su go lea nu čirrolas mánná. Kátjá áibbaša ruoktot erenoamážit áhku lusa gii álohii lea jeđđeme su. Dađistaga vuhtto movt Kátjá rievdá, ja šaddá nu movt áhku bokte čilgejuvvo. Kátjá rievdá jagiid mielde go ii leat šat 41 nuoramus skuvllas, oktan eará mánáiguin skuvllas, ja šaddá garasin ja gierdevaš. Suinna ii duostan šat oktage dádjut ja hárdit. Kátjá rievdama oaidnit ovdamearkka dihte garrudeami bokte. Garrudemiin fuobmá Kátjá ahte oažžu fámu eará mánáid badjel, ja maiddái oahpaheddjiid badjel. Girjji álggus leat bártnit hárdái ja givssidit Kátjá, muhto dál lea Kátjás buorre oktavuohta bártniin go sii leat fuobmán man čaffat Kátjá lea. Kátjá čaffatvuođa ja čeavláivuođa maid oaidnit go eará mánát internáhtaskuvllas lea rivgobiktasiiguin vázzit: <em type="italic">Internáhtas lei ollu rievdan. Sámi mánát eai šat geavahan gávtii, </em><em type="italic">muhto fiinna rovgobiktasiid. Álggos ledje sii boagustan Kátjá go son ain geavahii gávtti, </em><em type="italic">muhto Kátjá ii beroštan.” </em>(sii. 40). Áigi gollá internáhtaskuvllas, ja áiggi mielde maid bártit geahččagohte Kátjái eará čalmmiiguin. Dá lea vuosttaš geažuhus Kátjá beroštupmái maid, go dán rájes ovdána bálddalastifáddá teavsttas, <em type="italic">ráhkisvuohta </em>. Dán čilgen lagabui motiiva ja fáttá oasis. </p>
<p>Go Kátjá geargá internáhtaskuvllas, lea Kátjá hui stađuheapme ja smiehttá hui ollu.</p>
<p>Jurdagiidda beassá lohkki maid oahpásmuvvat: “ <em type="italic">jus dieđašin maid lean ohccame </em>”. Biera ávžžuha oappástis ohcat skuvlii gosa nu. Eai lean gallis geat dan jurdda liikojedje, muhto </p>
<p>Kátjá lea ceavzil ja vázzá iežas bálgáid mielde. Son fárre álggos Romsii, ovdal go Olsoi ges seaivu. Goabbat báikkiin ii oro gávdname saji gosa son heivešii, vaikko rivgobiktasat leat badjelis ja vigga heivehit stuoragávpoteallimii: “ <em type="italic">buot earát gullet juoga lágan olbmuid </em><em type="italic">searvái, dušše in mun. </em>” (sii. 57). Dážat maid hárdet su go ii huma nu movt sii ieža. Vaikko </p>
<p>Kátjá govviduvvo jurdil nieidan, de diehtá makkár jurdagiidda galgá návccaid bidjat. Son ii beroš ahte olbmot cuiggodit go gákti lea badjelis, ja ii beroš menddo sakka go hárdet su hupmanmálle. Muhto jurddaša ollu sápmelaččaid boahtteáiggi birra: “ <em type="italic">manne leat mii okta vajáldahttojuvvon álbmot? Mii han leat maid olbmot </em>.” (sii. 49). </p>
<p>Muhto buot maid lea vásihan mánnán, erenoamážit internáhtas, váikkuha Kátjá ollesolmmožin. Go stuoragávpogii fárre ja deaivvada Niillasiin, de ollu jurdagat ja muittut mánnávuođas bohtet ovdán muitaleaddji bokte. Niillas lea maiddái boazosápmelaš, ja Kátjá jurddaša ahte Niillas ii várra dieđe ahte son ii leat <span type="quote">“albma sápmelaš”</span>. 42 <em type="bold">4.2.5 Geahččanguovlu </em>Dábálaččat sirret guovtti muitaleaddjivuogi gaskkas; vuosttašpersuvnda muitaleaddji ja goalmmátpersovdna muitaleaddj (Gaasland 2009: 24). Muitaleaddji <em type="italic">Kátjá </em>-románas lea namuheapme ja ii oassálaste ieš dáhpáhusaide. Henrik H Langeland (2011: 90) sirre diehtomuitaleaddjis ja oassádalli muitaleaddjis ja buktá ovdamearkkaid. </p>
<p>Ovdamearkkaid ja čilgehusa vuođul ii leat muitaleaddji dušše diehtomuitaleaddji, muhto maiddái muitaleaddji gii oassálastá diskursai. Muitaleaddji ii leat dušše <span type="quote">”čurot seainnit”</span> gii čilge maid oaidná, muhto lohkki oažžu maid diehtit Kátjá jurdagiid. Dan oaidnit omd. go olle Osloi orohahkii: ” <em type="italic">[…] Muhto son lei bidjan miela vuollái ahte ii áiggo vuollánit. </em></p>
<p><em type="italic">Ovtta jagi galggan mun ceavzit dáppe! Jurddašii son juohke eahket daid vuosttaš vahkuid. </em>” (sii. 151). Elle Márjá Vars geavaha ollu replihkaid ja buktá ollu liigedieđuid románas, nu movt ovdamearkkas bajábealde oaidná. Čállinvuohki addá lohkkai lagasvuođa tekstii. <em type="bold">4.2.6 Ortnet, bistu ja frekveansa </em>Guovddáš oassi narratologalaš analyseremis lea oktavuohta gaskkal historjjá ja diskurssa áiggi hárrái. Gaasland (2009: 36) čalmmustahttá movt Genette váldokategoriijaid mielde juohká relašuvnnaid: <em type="italic">ortnet, </em><em type="italic">bisttu </em>ja <em type="italic">frekveansa </em>. </p>
<p>Čuovvovaččat čuovun seamma ortnega juohkimii.</p>
<p>Romána álgá čáppa dálkegovvidemiin gilážis gos Kátjá lea bajasšaddan ” <em type="italic">gaskamuttos </em><em type="italic">čakčamánnu lei dál juo, muhto olgun lei ain geasseáibmu. Nu liehmu dego guovdogeasi. </em>” (sii. 7), ovdal go dálkkáska ija go Kátjá šaddá <em type="italic">”[…] Ii ge dušše arván, muhto čuorpmastii </em><em type="italic">maid […] fatnasiid bosádii ovtta čalbmeravkalan bottus doarrás gáddái </em>.” (sii. 8), oassi girjjis mii lea deattuhuvvon. Dasto čuovvut Kátjá skuvlavázzima, álggos losses internáhtaskuvlla mánnán ovdal go ollesolmmožin fárre stuoragávpogiidda, álggos </p>
<p>Romsii ja dasto Osloi, ja stuoraservvodagas galgá birget. Loahpalaččat fárre fas davás ovttas Lássiin. Dáhpáhusat girjjis ja iešalddis historjá lea kronologalaččat muitaluvvon, ja narratiiva romána ortnet sáhttá čilget synkronan. Gaasland (2009: 37) čilge ahte eanaš narratiiva teavsttat sisttisdollet anakroniija oasážat. Anakroniijas leat guokte čoavddadoahpagat; <em type="italic">analepsen </em>ja <em type="italic">prolepsen </em>. Analepsen mearkkaša ahte čujuha maŋosguvlui teavstta kronologiijas, ja prolepsen ges ovddasguvlui. </p>
<p>Maŋosguvluičujuheapmi lea dábáleamos dán guovtto anakroniijaosiin, ja dan maiddái 43 oaidnit Kátjá-románas go Elle Márjá Vars geavaha analepsen-oasážiid dađistaga girjjistis. Vuosttaš ovdamearka maid háliidan čalmmustahttit lea go Kátjá internáhtas boahtá ruoktot juovlalupmui ja čierru áhku askkis: ” <em type="italic">su muitui badjánii dat eahket go </em></p>
<p><em type="italic">Kátjá riegádii. Hirbmat dálkki čađa. Lei go son dat mearkan ahte son šaddá eallit garra </em><em type="italic">roasuid čađa ja vuostá? </em>” (sii. 20). Nubbe ovdamearka lea go ollesolmmožin Osloi fárre ja smiehttá: ” <em type="italic">dát gal lei áibbas eará go Tromssas. Doppe lei sus buorre dilli, dán ektui </em>” (sii. 151). </p>
<p>Aaslestad čállá girjjistis ” <em type="italic">Det er selvsagt ikke tilfeldig hva som fortelles i analepsen </em>” (1999: 47). Vars čalmmustahttá analepsen-geavahemiin dehálaš osiid maid háliida deattuhit lohkkái. Áhkku jurddaša ahte garra dálki govvida Kátjá eallima, ja dilli Kátjás internáhtaskuvllas nanne ge áhku jurdagiid. Jurdagat šaddet eambbo luohtehahtti ja oassi oažžu ollu fuomášumi lohkkis. Nubbe ovdamearka maid bajábealde lean buktán ovdamearkan, čájeha maiddái maid Aaslestad viidáset čállá: ” <em type="italic">Bruken av analepser kan ha </em><em type="italic">som realistisk funksjon å gi tyngde og troverdighet til det fortalte </em>” (1999: 47). Vars lea dás maid áigun deattuhit movt Kátjá vásiha gávpogiid ja dili doppe. Álggos smiehttá Kátjá ahte lei buorre dilli Romssas, muhto de oaidnit movt Vars lea loahpahan cealkaga. </p>
<p>Romsa lei buorre ” <em type="italic">dán ektui </em>” go Oslo birra lea sáhka. Analepsen dasto ii rievdat ortnega teavsttas, muhto buktá lassidieđuid maid Vars lea deattuhan ja háliidan čalmmustahttit mearkkašahttin dihte. </p>
<p>Romána bistu sáhttá máŋgga láhkai mihttidit. Gaasland čuovvu Genette málle mas son mihttida teavstta leahtu buohtastahttimiin áiggi guhkodagain. <em type="italic">Áiggiin </em>dán oktavuođas oaivvilduvvo man guhkes áiggi badjel teaksta govviduvvo, leaš dál diimmut, beaivvit dahje jagit sáhka. G <em type="italic">uhkodat </em>ges ovddasta man guhkki ieš romána lea (Gaasland 2009: 38). Genette mihttidanmálliin čilgen romána bisttu <em type="italic">anisokroniijakategoriijan </em>, kategoriija mii buktá ipmárdusa ahte áigi ii harmonisere girjji guhkodagain. Girji lea dábálaš románastuorrodagas, muhto buktá 235 siidduin guhkes áigemeari máŋggaid jagiid badjel, dan rájes juo ovdal Kátjá lei šaddan dassái lea govviduvvon ollesolmmožin. Vars geavaha, maid Gaasland (2009: 38-39) lea gohčodan, <em type="italic">bottuin </em>, <em type="italic">ellipsen </em>ja <em type="italic">guhkideapmin </em>. deattuheames anisokroniija beali románas. </p>
<p>Kátjá-románas lea ollu dialogat, ja Vars lea deattuhan lávdeoasi girjjistis. Replihkat doibmet maid boddun historjjás ja dirskurssa ii mana viidáset go replihkat jođihit 44 historjjá. Aaslestad maid čilge lávddi: ” <em type="italic">fortellingens tid er like lang som historiens tid </em>” (1999: 56), ja ovdamearka ja muđui maid romána heive dán čilgehussii. </p>
<p>Vars lea girjeosiid guođđán ja doalahan alla leahtu diskurssas, ja ellipse dagaha ahte alle leahttu dirskurssas maid doalahuvvo. Eanaš ellipsegeavahemiin ii leat sáhka eara go oaneheabbo áiggi badjel, nu go dán ovdamearkkas:” <em type="italic">Nu nogai aŋkke dat guhkes, váivves </em><em type="italic">skábma. Šovkesbalvvaid čađa iđii beaivi ja beaivvi fárus bođii fas giđđa ilbmi. </em>” (sii. 20). </p>
<p>Muhto leat maid ovdamearkkat mas oaidnit ahte Vars lea njuiken badjel olles jagi, nu go vihttalogát siiddus go Kátjá gearggai internáhtaskuvllas: ” <em type="italic">Kátjá orui ovtta jagi ruovttus. </em>”. </p>
<p>Ovdamearka ellipsei mii dan ovdal vel boahtá ovdan lea go Kátjá, Joavnna ja áhčči leat firmiid bidjame: ” <em type="italic">Nu golle beaivvit. Ođđa giđđa bođii. Ja dan maŋis ođđa geassi. Buot váivvimus lei dat ahte geasi maŋis fas álo bođii čakča. </em>” (32). Čálli geavaha dán oktavuođas ellipse čállinvuogi deattuhit dehálaš osiid teavsttas ja guođđit osiin mas ii leat erenoamáš mearkkašupmi diskursai. Nuppi dáfus sáhttá maid čállinvuogi geavahit go čállá áššiid birra maid lea váttis čilget dahje čiekŋudit dađi eambbo (Aaslestad 1999: 59), muhto dakkar ovdamearkkat eai boađe ovdán <em type="italic">Kátjá </em>-románas. </p>
<p>Vaikko obbalaččat lea alla leahttu diskurssas, leat maid ollu bottut románas mat sisttisdollet sihke dialoga ja Kátjá jurdagat. Ovdamearkan dasa háliidan čalmmustahttit go Kátjá boahtá Romssas ruoktot juovllaide ja eadni ja áhčči leaba gullan Niillasa birra ja muitaleaba maid soai oaivvildeaba jus Kátjá áiggošii boazosápmelaččain ovttas leat.</p>
<p>Kátjá ii gille šat gullat bahá ságaid Niillasa birra ja jávkkeha latnjii: ” <em type="italic">Ii ge leat guhká ovdal boalstar njuoská bahča gatnjaliiguin. Niillas! Savkkuha son </em><em type="italic">čieru. Son čiehká beljiid gávnniid sisa vai ii dárbbaš gullat šat eambbo. […] Álo lei </em><em type="italic">aivve áhkku gii jeđđii, gii veahkehii ja illudii muinna ovttas. Eadni ja áhčči eaba ipmir maidege. […] Vaikko áhku Ipmil maid dubmii ja lei garralágan duopmár nai, </em><em type="italic">de dat goit ge geasuhii! Geasuhii danin go áhkku muitalii dakkár Ipmila birra gii </em><em type="italic">gávnnai buori maid olbmuin ja gii lei árbmugas ja buorre juohke olbmui. […] In ge </em><em type="italic">dieđe goas beasažan Niillasa fas oaidnit. </em></p>
<p><em type="italic">Juovlabasit manne, muhto son ii gullan maidege ságaid Niillasii. </em>” (sii. 87-88). </p>
<p>Dás oaidná ahte lea guhkes boddooassi mas sihke eadni ja áhčči, áhkku, áhku Ipmil ja</p>
<p>Niillas leat oassin ja jurdagat mat jorret Kátjá oavvis ja reflekšuvnnat Niillasa ektui.</p>
<p>Boddooassi addá lohkkái njoazes ipmárdusa ja dovddu diskurssas, ovdal go Vars buktá ellipseoasi ja lohkki ii oaččo dađi eambbo diehtit maidege Kátjá juvolaluomu birra. 45</p>
<p>Frekveansa doahpa geahčada dáhpáhusaid ja dilálšvuođaid geardduheami teavsttas (Aaslestad 1999: 71). Elle Márjá Vars lea stuora oassin <em type="italic">singulatiiva </em>frekveansan čállán romána, muhto oaidnit ahte maiddái leat <em type="italic">anaforalaš </em>ja <em type="italic">iteratiiva </em>frekveansat diskurssas. </p>
<p>Gaasland čilge ahte iteratiiva lea go dáhpáhus mii lea máŋgii geavvan namuhuvvo dušše oktii teavsttas. Vuosttaš ovdamearka iteratiiva frekveansii boahtá juo álggu girjjis go</p>
<p>Kátjá lea šaddame ja Vars čilge ahte ii leat vuosttaš geardde ahte áhkku oassálastá ja veahkeha mánnáriegádeamis: ” <em type="italic">Áhkku, gii lei ollu mánáid veahkehan máilbmái, diđii maid </em><em type="italic">galggai dahkat […] </em>” (sii. 8). Vaikko dán ovdamearkkas eai geavahuvvo sánit maid </p>
<p>Gaasland čalmmustahttá iteratiivafrekveansa oktavuođas, nu movt <em type="italic">álohii </em>, <em type="italic">muhtomin </em>ja <em type="italic">dávjá, </em>(2009: 41) de ádde aŋkke cealkagiin ahte riegádeapmi lea áhkku máŋgii vásihan ovdal go Kátjá šattai. Nubbe ovdamearka iteratiiva geavaheapmái lea go Osloi joavdá: ” <em type="italic">Ovtta jagi galggan mun ceavzit dáppe! Jurddašii son juohke eahket daid vuosttaš </em><em type="italic">vahkuid. </em>” (sii. 151). </p>
<p>Anafora frekveansa geavahuvvo go Kátjá galgá internáhtaskuvlii fas maŋŋel luomu, leaš dál juovla- dahje geasseluomu maŋŋel. Frekveansa boahtá moatte háve ovdan románas.</p>
<p>Kátjá ii hálit vuolgit fas internáhtii ja lassin dávjá lea čoavjebávččas moadde beaivve ovdal. Kátjá riehkida vuolgimii ja Kátjá vuolginmiela ja čoavjebákčasa čatnat dili internáhtas. Anaforalaš frekveansa oaidnit maid nuppi dáfus go Kátjá boahtá ruoktot internáhtaskuvllas. Máŋgii namuhuvvo ahte Kátjá lea guoiran. Dán ovdamearkkas lea muitaleaddji románas mii muitala guoirama birra, ii fal áhkku dahje eará oassádalli teavsttas: ” <em type="italic">Geasit ledje buot suohttasepmosat ja manne álo nu ilá jođánit. Álo go mánát </em><em type="italic">bohte ruoktot giđđat, de lei Kátjá nu guoirras ja šoavkat, dego livččii buohcci. </em>” (sii. 27). Go máŋgii boahtá ovdan seamma ášši, deattuhuvvo maid makkár dilli Kátjás lea internáhtas, ja dat čuohcá lohkkai. <em type="bold">4.4.7 Báiki </em></p>
<p>Romána lea dego juhkojuvvon osiide Kátjá eallima mielde, ja dán juohkima oaidnit maid romána váldobáikkiid dáfus. Čađa olles girjji lea Kátjá ruovttubáiki guovddáš báiki ovttas eará báikkiin mii doaibmá čielga vuostálasvuođabáikin.</p>
<p>Álggu girjjis lea Kátjá ruovttubáiki ovttas internáhtaskuvllain váldobáikkit. Ruoktu lea álohii govviduvvon oadjebasbáikin gosa Kátjá mánnán álohii áibbašii. 46</p>
<p>Internáhta ges lea kontrásta Kátjá oadjebaseallimii ruovttus, juo álggu rájes go čieža jahkásažžan šattai ruovttubáikki guođđit skuvlavázzima geažil. Vuosttaš skuvlabeaivi internáhtas bázii Kátjá okto feaskárii čuožžut go eará mánát manne iešguđet guvlui ja</p>
<p>Kátjá diehttelas ii diehtán gosa galggai gii ii lean goassege leamaš ruovttus eret ovdal: ” <em type="italic">Son álggii čierrut […]. Maid lean baháid bargan go Ipmil doalvvui mu dán váivves báikái?” </em>(Vars 1986: 17). Internáhtas Kátjá givssiduvvo ja skuvlavázzin šaddá losses noađđi mainna šaddá birgehallat máŋga jagi. Muhto internáhta lea maid báiki gos Kátjá rievdá, ii fal danin go ieš várra háliida, muhto bákkus birgendihte. Internáhta ovddasta dan maid áhkku juo smiehtai dan beaivvi go Kátjá bođii ruoktot fas internáhtas: ” <em type="italic">su muitui </em><em type="italic">badjánii dat eahket go Kátjá riegádii. Hirbmat dálkki čađa. Lei go son dat mearkan ahte son šaddá eallit garra roasuid čađa ja vuostá? </em>” (sii. 20). Oadjebasvuohta ja kontrásta internáhtaskuvlla ja ruovttubáikki gaskkas boahtá maid ovdan go Kátjá geargá internáhtaskuvllas ja lea beassan ruoktot fas fárret: <em type="italic">”[…] Son ii viggan ge sihkkut </em><em type="italic">gatnjaliid eret. Dáppe ii dárbbašan čiegadit maidege. </em>” (sii. 46). </p>
<p>Ollesolmmožin lea Kátjá fárren stuoragávpogii ja geahččala birget skuvlavázzimis ja muđui stuorraservvodagas.</p>
<p>Ollesolmmožin doaibmá maid ruovttubáiki vuostálasvuohtan orrunbáikái. Stuora gávpoteallin lei áibbas eará eallin go ruovttus lávii. Vuosttaš diehtu maid Kátjá oaidná go orrunbáikái olle Oslos, leat njuolggádusat mainna Kátjá ii leat hárjánan ruovttubáikkis. Doppe lei vel mearri goas mállásiid galggai ráhkadit: ” <em type="italic">Iđđes árrat ja maŋŋi eahket ii oazzo musihka čuojahit. Buot guossit galget </em><em type="italic">olgun maŋŋel diibmu logi. Ii ge oktage oaččo lobihemit ijastallat. Das čuoččui goas </em><em type="italic">gievkkanis galggai gaskabeai biepmu vuoššat. Ja loahpas vel lei garra gielddus beatnagiid </em><em type="italic">ja eará elliid vuostá. </em>” (sii. 151). Bákkus fertii Kátjá buot vieruid ja dábiid guođđit ruovttubáikái ja heivehit stuoraservvodahkii Oslos. <em type="bold">4.3 Motiiva ja fáddá – Kátjá </em><em type="bold">ja SMS:at Sohpparis </em></p>
<p>Ulbmil analyseremis teavstta motiivva ja fáttá lea gávnnahit man birra teaksta lea ja makkár oaidnu lea fáddái Motiiva lea konkrehta, ja nuppi beale lea fáddá ges abstrákta. (Gaasland 2009: 116-118). Motiivva ja fáttá guorahallamis lean válljen namalassii románaid bidjat oktii. Nu go lean namuhan ovdelaš maid, leatge ollu ovttaláganvuođat teavsttain, maiddái motiivva ja fáttá dáfus. 47</p>
<p>Vuolgga románaide leat jáhkkimis girječálliid iežaska vásáhusat mánnán.</p>
<p>Váldopersovnnat románas vázziba goappašagat skuvlla, muhto goabbat áigodagain.</p>
<p>Goabbat románat govvidit skuvlavázzima ja dábálaš eallin dan aigodagas go girječállit ieža leaba vázzát skuvlla, ja čuvvosat das. Váldomotiivan románaide bijašin <em type="italic">sámi eallin </em>, ja sámi eallin earenoamážit go it leat gávdnan iežat saji servvodagas ja it oro áibbas heiveme makkárge kategoriijaide. Váldopersovdna Kátjá <em type="italic">Kátjá </em>-románas lea dálosápmelaš sámi guovllus, ja váldopersovdna Agnes <em type="italic">SMS:at Sohpparis </em>-románas ges lea gávpotsápmelaš gii ii máhte sámegiela. </p>
<p>Gaasland (2009: 119) čielggada ahte fáttá guorahalladettiin ferte gávdnat motiivva <em type="italic">unnimus oktasaš multiplumma </em>ja obbalaččat geahččat motiivva teavsttas. Motiivva sámi eallin goabbat áigodagas, ja sámi eallin go it heive dan stereotiippálaš sápmelašgovvadussii, mielddisbuktá <em type="italic">identitehta </em>unnimus oktasaš multiplumman ja fáddán románas. Identitehtadoahpa lea stuora fáddá ja viiddis doahpa maid sáhttá váttis čilget konkrehta definišuvnnain. Språkrådet sirre guovtti čilgehusaid mielde: vuosttažin ” <em type="italic">det å være identisk, fullstendig likhet” </em>ja nuppi dáfus sáhttá leat ” <em type="italic">sum av element som gir </em><em type="italic">et individ, et samfunn, o.l individualitet; jeg-bevissthet; navn, stilling o.l til en person […] </em>” (sprakradet.no). Dehálaš oassi identitehta dáfus lea iešáddejupmi ja movt iežat defineret. Dán guokte románain leat goappašat váldopersovnnain muhtun lágan identitehtaohccan guovddážis, go dovdaba ahte eaba heive makkárge hiŋggalii. Kátjá jurdagiin oaidnit movt Kátjá jurddaša iežas identitehta birra: ” <em type="italic">[…] Buot earát gullet juoga </em><em type="italic">lágan olbmuid searvái, dušše in mun. In ge aiggo oktiige muitalit gii mun lean ja gos mun </em><em type="italic">lean eret. Nu guhká god an eai dieđi, de dohkkehit mu olmmožin </em>.” (sii. 57). Kátjá eai dohkket dážan, ja eaige sápmelažžan go lea dálosápmelaš, danin ferte juobe dohkkehuvvot olmmožin. Seamma jurdagat Laestadius maiddái buktá <em type="italic">SMS:at Sohpparis </em>-románas. Solnas ii leat Agnes doarvái ruoŧŧelaš, ja Sohpparis ges ii leat albma sápmelaš. </p>
<p>Agnes ieš iige dovdda lagasvuođa ovdamearkka dihte Solna-báikái, vaikko lea báiki gos lea bajásšaddan ja leat olbmát. Dasa sáhttet ollu sivat, muhto sivva sáhttá jurddašit gulla identitehta- ja gullevašdovdui. Sohpparis leat olbmot mat leat seamma go sin ieš, muhto dat eai jáhkkimis eai oba gávdno ge Solnas, earet go Agnesa eadni. Sutno identitehtaohccan joatká čađa olles girjjiid, oktan eará doaimmain, ja orro ahte váldopersovnnat románain gávdnaba iežas saji sihke servvodagas ja iežaska siste maid.</p>
<p>Kátjá-románas váldopersovdna laohpa girjjis gártá sámepolitihka čoahkkimii Oslos, gos 48 viimmat vásiha dohkkehandovddu identitehtai. Dáppe ii dárbbašan čiegadit maidege šat, iifal ahte lea sápmelaš ja iige ahte lea dálosápmelaš ge. Agnes ges nuppi dáfus lea beassan humadit ja čielggadit iežas sámi rolla. Son lea sápmelaš, muhto ii leat dakkár sápmelaš go eará sápmelaččat Sohpparis. Son ii leat boazosápmelaš ja ii máhte gielage, muhto sámi identitehta ii sáhte oktage váldit sus.</p>
<p>Románain lea maid bálddalasti doaimmat oktanas nuppi fáttáin - identitehta.</p>
<p>Ráhkisvuohta lea guovddáš oassi goappašat románain ja diskurssain, ja fáddán bijašin nuppi bealis maid <em type="italic">ráhkisvuođa </em>ja <em type="italic">ráhkisvuođaohccama </em>. Nuoraide lea liikosteapmi ja ráhkisvuohta ovttaahkásaš bártniin dahje nieiddain dehálaš oassi eallimis, ja dan oaidnit maiddái váldopersovnnaid bokte románain. Go Agnes Heaikkain álgá čállit, lea aitto heaitalan Antoniin, čáppa bárdni Solnas. Kátjá-románas ii leat Kátjá dakkár gii liikosta bártniide nuorran, muhto go de rávásmuvvá eambbo, gávdná ráhkisvuođa. 49 <em type="bold">5. Didaktalaš oassi - Teavsttat oahppoplána dáfus </em></p>
<p>Manne galggašit Kátjá ja SMS:at Sohpparis ohppiid sihtat, dahje juobe ávžžuhit lohkat?</p>
<p>Dán gažaldaga in bija dušše jurddašeamis lei go ieš girji buorre, álkeslohkangirji dahje ahte oliiha go ulbmiljoavkku. Dán gažaldaga jearralan baicce das go háliidan geahččat sáhttá go čatnat gelbbolašvuođamihttomeari oahppoplánas gullevaš girjái ja maid lohkan addá ohppiide jaotkkaskuvllas oahppoplána vuođul, erenoamážit gelbbolašvuođamihttomearit main áigodagat bohtet ovdan. Dán oasis digaštalan árvvu joatkkaskuvlaohppiide lohkamis romána <em type="italic">SMS:at Sohpparis, </em>maid Ann Helen Laestadius lea čállán, ja romána <em type="italic">Kátjá, </em>maid Elle Márjá Vars lea čállán, lassin guhkebuš epihkkadiktii </p>
<p><em type="italic">Suola ja noaidi </em>, mas Jakob Fellman lea čálli. Álggos čujuhan <em type="italic">máhttolokten </em>-reforpmii ja mii das lea guovddážin girjjálašvuođa dáfus. Dasto čanan gelbbolašvuođamihttomeriid iešguđet oahppoplánas románaiguin ja epihkkadiktii. Gelbbolašvuođamihttomeriid sáhtašii čatnat oktii eará gelbbolašvuođamihttomeriide oahppoplánas, muhto rádjen dihte geavahan daid golbma gelbbolašvuođamihttomeriid maid ovdelaš čállosis lean ovdánbuktán vuođđun digaštallamis, ja digaštalan daid iešheanalažžan; </p>
<p><em type="italic">Vuosttaš luohká </em>studerenráhkkanahtti oahppoprográmmas ja nuppi luohká fidnofágalaš oahppoprográmma <em type="italic">gullevaš gelbbolašvuođamihttomearri: ”lohkat muhtin teavsttaid </em><em type="italic">áigodagas maŋŋel 1995, bidjat daid kulturhistorjjálaš oktavuhtii ja reflekteret giela ja </em><em type="italic">sisdoalu hárrái”. </em></p>
<p>Goalmmát luohká oahppit studerenráhkkanahtti oahppoprográmma gullevaš gelbbolašvuođamihttomearri: <em type="italic">“lohkat ja dulkot ovddasteaddji teavsttaid, áigodagas 1965 </em><em type="italic">rájes 1995 rádjái, ja digaštallat movt áigodaga servodatlaš ja kultuvrralaš dovdomearkkat </em><em type="italic">vuhttojit teavsttain”. </em>(Utdanningsdirektoratet 1 2018). <em type="bold">5.1 Girjjálašvuohta – vuđđolaš máhtut skuvllas </em></p>
<p>Girjjálašvuohta lea viiddis ja guovddáš oassi skuvllas, sihke sámegielfágas, muhto maiddái eará fágain. Girjjálašvuođaoahpasmahttin ja lohkamiin lea omd. dehálaš bealli gielalaš ovdáneapmi ohppiin. Nu go nuppi kapihtalis, <em type="italic">teorehtalaš vuođđu </em>, oanehaččat ovdanbuvttán lea guovddáš oassi ođđaseamos reforpmas <em type="italic">máhttolokten </em>(LK06) vuđolaš máhtut. Ohppiid vuđolaš máhtut galgá nannet ja máhtut galget čielgasit ovttaidahttojuvvot beiavválaš oahpahussii. Vuđolaš máhtuin leat vihtta vuolleoasit, ja 50 okta dain leage <em type="italic">lohkan </em>. Buot oahpaheddjiin lea ovddasvástádus (iežaset) fágain láhčit lohkama lunddolaš oassin oahpahusas, leaš dál guhkebuš girjelohkan dahje oanehaš cealkkalohkkan. Ohppiid vuođđogálggat, ja erenoamážit lohkanmáhttu, lea diehttelaš lunddolaš čatnat <em type="italic">Kátjá </em>ja <em type="italic">SMS:at Sohpparis </em>románaid lohkamii. Lohkamiin galget oahppit oahppat sihke áddet maid lohket, gávdnat dehálaš dieđuid teavsttas ja čoahkkáigeassit daid, dulkot, buohtastahttit jna. Lohkanmáhttu lea eará sániiguin guovddáš oassi oahpahusas ollu iešguđet beliin. </p>
<p>Nu movt lean namuhan teoriija kapihtalis maid, leat ohppiid oahppoplánat juhkon golmma osiide; <em type="italic">njálmmálaš gulahallan </em>, <em type="italic">čálalaš gulahallan </em>ja loahpas <em type="italic">giella, kultuvra ja girjjálašvuohta </em>. Maŋemus oassi leage oassi mii gullá gelbbolašvuođaide maid dán čállosis lean čatnan čulbmii ja guorahallamii, ja das čilge ahte oahppit galget <em type="italic">“[…] utvikle en selvstendig forståelse av samisk språk og litteratur, og få innsikt i hvordan </em><em type="italic">språk og tekst har endret seg over tid og fortsatt er i endring”. </em></p>
<p xml:lang="nob">Viidáset seamma oasis čuožžu ahte oahppit galget <em type="italic">”[…] få mulighet til å bli kjent med den samiske fortellertradisjonen og samisk litteratur og </em><em type="italic">forfatterskap. De skal lese og reflektere over et utvalg av eldre og nyere tekster i ulike </em><em type="italic">sjangere. De skal få mulighet til å lese og oppleve både samisk litteratur og </em><em type="italic">urfolkslitteratur…” </em>(Udir 5 2018). </p>
<p>Girjjálašvuođa guovddážin vuhtto diehttelas maid ieš gelbbolašvuođamihttomeriin oahppoplánas, earet eará gelbbolašvuođamihttomerriin maid ieš lean čállosis geavahan vuođđun. Oahppoplána ohppiide juo čielgasit čalmmustahttá ja dihtomielalaččat bidjá ohppiid oahpástit sámi girjjálašvuhtii ja teavsttaide mat leat almmuhuvvon iešguđet áigodagain, sihke dološ ja dálááiggi čáppagirjjálašteavsttaide. Áššeprosateavttat diehttelaš sáhttá maid oktiičatnat dán oassái, muhto románaid ja divtta maid lean guorahallan čállosis gullet čáppagirjjálašvuođašáŋŋárii, ja dasto ii leat veara dađi eambbo namuhit dahje čiekŋudit sámi áššeprosaoassái girjjálašvuođa oktavuođas dán čállosis.</p>
<p>Buot golbma gelbbolašvuođamihttomeriin boahtá ovdan ahte oahppit galget máhttit čatnat oktii teavsttaid áigodagain goas teaksta lea čállon. Oassi mii earuha studerenráhkkanahtti vuosttaš ja nuppi luohká namalassii gelbbolašvuođamihttomearit lea goabbat luohkáid gullevaš áigodagat, muhto muđui leat mihttomeari hábmen seammaládje. Goalmmát luohkkái lea mearriduvvon ahte galget, lassin lohkamii, 51 maiddái dulkot teavsttaid mat leat áigodaga gaskal 1965 ja 1995 rájes. Goalmmát luohká mihttomearri earohuvvo maid nuppi dáfus ahte oahppit eai galgga máhttit reflekteret giela hárrái, nu movt vuosttaš ja nuppi luohkás galget máhttit. <em type="bold">5.1.1 Románat Kátjá </em><em type="bold">ja SMS:at Sohpparis </em></p>
<p>Románain maid dán čállosis lean válljen guorahallat, leat ollu seammaláganvuođat. Seammaláganvuođaid lean ovdanbuktán juo njeallját oasis – guorahallanoasis, muhto čoáhkkáigeasun oanehaččat guovddáš osiid seammaláganvuođain dán oasis, ovdal go iežan oavila girjegeavaheami joatkkaskuvlla dáfus buvttán. Váldopersovnnat románain leaba goappašagat nuorat, lassin goappašagat vel nieiddat. Soai leaba goappašagat sápmelaččat, muhto leaba bajásšaddan goabbat áigodagain ja maiddái omd. goabbat gielladilis. Guovddáš oasit girjjiin lea gažaldatmearka sápmelašdefinišuvdnii, ohccan čilgehussii gii rievtti mielde lea sápmelaš ja mii dahká ahte justá dakkár sápmelaš lea <span type="quote">”rievttes sápmelaš”</span>. Dasto lea sáhka románain maid gii ii sáhtašii gohčosit sápmelažžan.</p>
<p>Áigodagas go Elle Márjá Vars almmuhii romána Kátjá, lei, nu movt guorahallanoasis maid lean namuhan, sámi iešdovddu morráneapmi guovddážin. Fokus morráneapmái váikkuha maid sámi čáppagirjjálašvuođa; <em type="italic">”Sihke politihkalaš ja kultuvrralaš sámi </em><em type="italic">diđolašvuođa lassáneapmi ealáskahtii ođđa sámi girjjálašvuođa ja eará kultursuorggi” </em><em type="italic">( </em>Sámi girjjálašvuođa áigodat 2008). </p>
<p><em type="italic">Kátjá </em>-románas lea garra ja nanu sámi nieida váldopersovnda, seamma go Ann Helen </p>
<p>Laestadiusa románas <em type="italic">SMS:at Sohpparis </em>maid. Vaikko girjjit leat goabbat áigodagaid rájes, govvidit románat bures movt bajásšaddan lei dáruiduhttináigodagas ja movt lea dán áigge bajásšaddat sápmelažžan. <em type="italic">SMS:at Sohpparis </em>lea dálááiggeteaksta, ja iežan oaivila mielde lea romána buorre girji geavahit sámegielohppiide vuosttaš luohkás ja čatnat gullevaš áigodahkii; <em type="italic">áigodat maŋŋel 1995 </em>. Otná servvodagas oaidnit movt dáruiduhttin ja assimileren ges Ruoŧabeal viehka garrasit lea váikkuhan ovddeš buolvvaid ja movt dat viidáset váikkuha boahttevaš buolvvaide. Das lea váldopersuvna románas, Agnes, buorre ovdamearka geas eadni lea bajásšaddan sámi guovllus Davvi-Ruoŧas, muhto ii leat oaidnán árvvu sámi identitehtas dahje árvvu oahpaheamis nieiddažii sámegiela, ja danin lea Agnes ieš álggahan oahppamis giela. <em type="italic">Kátjá </em>-románas ges váldopersuvdna ii oro iežas mielas heiveme gosage. Dážat hárdet go lea sápmelaš, ja badjesápmelaččaide ges ii leat 52 </p>
<p>Kátjá <span type="quote">”doarvái”</span> sápmelaš. Kátjá ballá ahte ii sáhte defineret iežas dážan iige sápmelažžan.</p>
<p>Goappašat románat ovdánbuktet dábálaš áigeguovdil váttisvuođaid maid nuorat ja maiddái sápmelaččat vásihit ja leat vásihan, ja gullevaš gelbbolašvuođamihttomeriid dáfus sáhttá maid oktiičatnat. Kátjá-románas Vars čiekŋuda vuđolaččat Kátjá jurdagiid, ja muhtun ráje nuorain maid sáhttet smiehttat seamma jurdagiid maid Kátjá dalle smiehtai, omd. ráhkisvuođa dáfus. Ken Thomas, Kátjá vielja buoremus olmmái, lei guovddáš olmmoš Kátjá eallimis maŋŋel go Niillas jámii. Olbmot gilážis hárddašedje ja lohke ahte Kátjá guovttos berrešeigga nátialit. Kátjá jurdagat Ken Thomasa birra bohtet čielgasit ovdán go hupmabage náitaleami birra ja Kátjá vástida Ken Thomasa: <em type="italic">”[…] </em><em type="italic">- Danne go mun jáhkán, doaivvun ahte moai… ahte moai gulle oktii!” </em><em type="italic">- Gulle go moai oktii? Vástit dalle: háliidat go muinna náitalit? </em><em type="italic">- Náitalit? </em><em type="italic">- Nu fal. Eai bat olbmot náital geat gullet oktii? </em></p>
<p><em type="italic">Kátjá jávohuvai, ja ipmirdišgođii ahte dás dáida leat bággu váldit juogalágan </em><em type="italic">mearrádusa. Ii oro ávki viggat ohccat ja vuordit Lásse! Dás ferte baicca jierpmi </em><em type="italic">geavahit ja heaitit eret guldaleame dien imaš čuogguma rattis juohke háve og </em></p>
<p><em type="italic">Lásse muitui boahtá. </em>(s. 220). </p>
<p>Muhtun ráje nuorat jáhkán smihttet dan seamma maid Kátjá dalle smiehtai, erenoamážit jus unná gilážis leat eret. Kátjá orui dohkkehan dušše Ken Thomasiin praktihkalaš sivaid dihte, sihke dan dáfus ahte Ken Thomas maid lea sápmelaš ja máhttá giela, lea seamma báikkis eret ja dan dáfus maid ahte Ken Thomas lea ráhkásmuvvan Kátjái. Loahpalaš sivva lea diehttelaš deháleamos sivvan; ahte Kátjá ja eadni ja áhčči dovdaba Ken Thomas ja dohkkehivččiiga su irgin ja isidin Kátjái.</p>
<p>Nu movt namuhan juo ovdelaš dán oasis, lohkat románaid gullevaš oahppoplánain studerenráhkkanahtti vuosttašgielagiidda vuosttaš ja goalmmát luohkás ahte oahppit galget máhttit <em type="italic">”lohkat muhtin teavsttaid áigodagas maŋŋel 1995, bidjat daid kulturhistorjjálaš </em><em type="italic">oktavuhtii ja reflekteret giela ja sisdoalu hárrái” ja “lohkat ja dulkot ovddasteaddji </em>53 <em type="italic">teavsttaid, áigodagas 1965 rájes 1995 rádjái, ja digaštallat movt áigodaga </em><em type="italic">servodatlaš ja kultuvrralaš dovdomearkkat vuhttojit teavsttain.” </em>(Utdanningsdirektoratet 1 2018). </p>
<p>Narratologálaš analysa vuođul ja ovdamearkkaid maid buvttán románain, oaivvildan ahte girjjit doibmet bures oláheamis gullevaš gelbbolašvuođamihttomeriid. <em type="italic">SMS:at </em></p>
<p><em type="italic">Sohpparis- </em>románas lea giella ja sámi identitehta guovddážis, seamma lea <em type="italic">Kátjá </em>-románas nai. Movt identitehta čilge ja definere, boahtá erenomážit <em type="italic">SMS:at Sohpparis </em>ovdán. </p>
<p>Váldoulbmil lohkat teavsttaid lea ahte oahppit galget oažžut oppalaš gova áigodagas, ja guorahallat teavsttaid sisdoalu hárrái. Movt servodatlaš ja kultuvrralaš dovdomearkkat govviduvvojit románain, lea buorre čilgehus ja govvadus movt lei bajásšaddat dan áigodagas go <em type="italic">Kátjá </em>lea čállojuvvon. Dieđut ja vásáhusat mat <em type="italic">SMS:at Sohpparis </em>buktojuvvojit leat áigeguovdilat otná dilis go sámi morráneapmi duođai lea gullán nagirváris. Otná servvodagas leat ollu sápmelaččat geain ii leat giella masa sáhttet čatnat identitehta, muhto Ann Helen nu čábbát dialogaid bokte čállá ahte buot ii leat gillii čadnon, ja buot sápmelaččat eai leat stereotiipálaš sápmelaččat. Dáruiduhttin Norgga bealde ja koloniseren ja assimileren Ruoŧa bealde lea erenomáš guovddáš bealli gullevaš riikaid ja sámi historjjás, ja ollu historjá- ja kulturoahppan lea <em type="italic">SMS:at Sohpparis </em>ja <em type="italic">Kátjá </em>románain. <em type="bold">6. Loahpaheapmi ja čoahkkáigeassu </em></p>
<p>Dán čállosis lean lohkan guokte goabbat teavsttaid; Elle Márjá Vars romána <em type="italic">Kátjá </em>(1986) ja ruoŧŧesápmelaš Ann Helen Laestadius romána <em type="italic">SMS:at Sohpparis </em>(2011). </p>
<p>Lahkoneapmái lean geavahan <em type="italic">narratologalaš </em>guorahallanvuogi metodan guorahallamis. Narratologiijas lea muitalanvuohki ja movt teaksta lea bajashuksejuvvon guovddážis. </p>
<p>Teakstaválljen boahtá vuosttažin joatkkaskuvllaohppiid oahppoplánas ja movt dan leat huksen. Iešguđet luohkáide gullet iešguđet áigodagat mainna joatkkaskuvllaoahppit galget oahpasmuvvat. Mun lean dán čállosis geavahan vuosttaš ja goalmmát luohká áigodagaid. Vuosttaš luhokkái gulla <em type="italic">áigodat maŋŋel 1995 </em>ja goalmmát luohkkái ges namuhan áigodagaid gaskkal – <em type="italic">áigodat 1965 rájes 1995 rádjai </em>. Guorahallamii válljejin goabbat áigodahkii ovtta čáppagirjjálašvuođateavstta maid ovdagihtii dovden veaháš ja 54 teavsttaid maid ieš maid smiehtan leat heivvolaš teavsttat joatkkaskuvlaohppiide oahpasmuvvamii áigodagaide. Dasto lean oppalaččat analyseren daid geavahettiin narratologalaš lahkonanvuogi. </p>
<p>Lektorstudeantan lea dehálaš leamaš čatnat iežan oahppui lassin ja movt munnje oahpaheaddjin doibmet románat geavahit oahpahusas. Danin lean váldočuolmma čatnan didaktalaš beallái. Vuođđun didaktalaš beallái digaštallamis, lean hábmen ná:</p>
<p><em type="italic">Movt doibmet románat Kátjá ja SMS:at Sohpparis geavahit vuođđun oláheamis </em><em type="italic">gelbbolašvuođamihttomeriid? </em></p>
<p>Vástideamis váldočuolmma lean válljen bidjat vel liige dutkangažaldaga persovnnalaš beroštumi dáfus ja gáržudeami dihte:</p>
<p><em type="italic">Boahtá go ovdan movt dáruiduhttinpolitihkka ja assimileren lea váikkuhan </em><em type="italic">váldopersovnnaide románain? </em></p>
<p>Lohkamis háliidin guorahallat boahtá go dáruiduhttin ja assimileren ovdán diskurssas románain. Dan in leat njuolgut digaštallan sierra oasis, muhto narratologálaš analysas geavahan ovdamearkkaid ekslisihtta mii govvida dan beali girjjiin.</p>
<p>Loahpalaččat guorahalan ja árvvoštalan románaid geavaheamis joatkkaskuvlaoahahusa oktavuođas ja movt doibmet oláheamis gelbbolašvuođamihttomeriid.</p>
</body></document>
