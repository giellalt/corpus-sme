<document xml:lang="sme" id="no_id"><header><title/><genre code="science"/><author><person firstname="Ester Kristine" lastname="Johnsen" sex="f" born="" nationality="NO"/></author><year>2017</year><wordcount>26991</wordcount><conversion_status type="standard"/><availability><license type="standard"/></availability><origFileName>https://munin.uit.no/bitstream/handle/10037/11465/thesis.pdf</origFileName><metadata><uncomplete/></metadata><version>XSLtemplate $Revision: 161400 $; file-specific xsl  Revision; common.xsl  $Revision$; </version></header><body><p>Kultuvrra ja girjjálašvuođa instituhtta <em type="bold"><span type="quote">“Ravget iežas bođuid ovddežis”</span> </em></p>
<p>Guovddášpersovnnaid iešvuođat, rollat ja ovdáneapmi sámi perspektiivvas ja narratologiija guorahallamiin <em type="italic">Earrodearvvuođat </em>ja <em type="italic">Jievjaheargi </em>noveallain — </p>
<p><em type="bold">Ester Kristine Johnsen </em></p>
<p><em type="italic">Sámi girjjálašvuođa masterdutkamuš – SAM-3910 – Miessemánnu 2017 </em></p>
<p>Ovdasánit</p>
<p>Čállinproseassa lea leamaš áddjás, muhto maiddái somás bargu. Čállinbarggu oktavuođas lean oahppan hui ollu, ja lean ge giitevaš go lean čađahan dán proseassa. Lean beassan čiekŋudit teoriijaide ja metodaide mat mu mielas leat miellagiddevaččat, ja doaivumis beasan iežan ođđa máhtu geavahit maiddái boahtte áiggis. Vaikko čállinproseassa lea iešheanalaš bargu, leat iežan birrasis leamaš olbmot geaid háliidan giitit bargoproseassa oktavuođas. Háliidan erenoamážit giitit iežan viššalis ja čeahpes bagadalli Lill Tove Fredriksen, gii álo lea leamaš gearggus, buriin mielain ja rávvagiin láidestit mu viidáseappot čállinproseassas. Lean hui duhtavaš ja giitevaš ovttasbargguin. Háliidan maid giitit iežan skuvlaoappáid geaiguin lean ovttas lohkan masteroahpu. Sin haga eai livčče dát guokte jagi šuvihan ná johtilit. Loahpa loahpas háliidan giitit iežan lagamuččaid geat gierdevaččat leat vuorddašan ja movttiidahttán mu vai gearggašin masteriin. Dál de viimmat beassat eambbo ovttastallat.</p>
<p>Sávan buori lohkama!</p>
<p>Ester Kristine Johnsen</p>
<p>Mátta - Várjjat, miessemánnu 20173 1. Álgu</p>
<p>Logadettiin noveallaid ja eará fikšuvdnateavsttaid mu mielas lea gelddolaš ja somá čuovvut persovnnaid, sin rollaid ja gaskavuođaid muitalusain. Dávjá go lean lohkamin in fuobmáge ahte áigi goliha, ja mun lean menddo fikšuvdnamáilmmis čuovvumin muhtin persovnnaid.</p>
<p>Muhtumin orru vel nu ahte mun dego dovddan persovnna, dahje dihto iešvuođaid persovnnas.</p>
<p>Jearaldat šadde dalle, mii lea fikšuvdna ja mii lea duohta eallin? Iežan dutkamušas guorahalan</p>
<p><em type="italic">Earrodearvvuođat </em>ja <em type="italic">Jievjaheargi </em>noveallaid váldo- ja oalgepersovnnaid ja sin rollaid dihto elemeanttain. Ferten váruhit iežan dutkosis ahte in mana dan bunceráigái ja álggán govahallat teakstadujiid persovnnaid albma persovdnan, muhto muittus atnit ahte mun lean fikšuvdnamáilmmis. Girjjálašvuođa árvvoštalli James Wood muitalage manne mii lohkat fikšuvdnateavsttaid: <span type="quote">“We read fiction because it pleases us, is beautiful, and so on – because it is alive and we are alive”</span> (Wood 2009: 129). </p>
<p>Nuppe dáfus logadettiin sámi girjjálašvuođa teavsttaid bohciida muhtun lágan dovdu ahte teavsttas leat elemeanttat mat orrot munnje oahppásat. Erenoamážit lean dan fuobmán fikšuvdnateavsttain mat leat čállon sámegillii ja dáhpáhuvvet sámi birrasis. Sáhttá gal nu ahte buot sámi girjjálašvuođa teavsttain leat dihto sámi elemeanttat, muhto jus munnje lohkkin dat eai leat oahppásat, de in várra fuobmá daid vuosttaš lohkamis. Dušše guoimmuheami dihte in dárbbaš dađe eanet smiehttat dáid áššiid, dušše navddašit teavstta, ja čuovvut persovnnaid ja dáhpáhusaid mat mu guoimmuhit. Dutkin ferten dulkot teavsttaid eará láhkai, ja váldit vuhtii sihke teoriija ja metoda mii heive mu guorahallamii. Dasa lassin lea mus friddjavuohta válljet osiid maid háliidan čuovvut ja guorahallat lagabui, ja man perspektiivvas háliidan dutkat.</p>
<p>Girjjálašvuođa dutkamis lea, mu oainnu mielde, dehálaš čuvgehit álbmoga iešvuođaid ja historjjá. Kuokkanen (2009) čállá iežas girjjis <em type="italic">Boaris dego eana </em>mo eamiálbmogiidda lea dehálaš ahte muitalusat1 buktet ovdan ja čilgejit <span type="quote">“geat mii leat”</span>. Muitalusaid bokte berrešii lohkki beassat lohkat máttuid, máilmmioainnu, árvvuid ja beaivválaš birgejumi dieđuid birra (Kuokkanen 2009: 60). <em type="italic">Earrodearvvuođat </em>noveallas lohkki oahpásmuvvá earret eará sámi erenoamáš gulahallanvugiin, ja <em type="italic">Jievjaheargi </em>noveallas fas smávva báikki jurddašanvugiin ja diidaoskuin. Iežan dutkosis geavahan doahpagiid sihke <em type="italic">muitalus </em>ja <em type="italic">novealla, </em>go čálán 1 Jelena Sergejeva mielde dološ árbevierus sámi álbmotdiktemis eai earuhuvvon namahusat nu mo máinnas, cuvccas, muitalus ja myhta. Sámegiel sánis <em type="italic">máinnas </em>leat máŋga mearkkašumi, nugo muitalus. (Sergejeva 1995: 40, lohkan Kuokkanen 2009: 61). 4 noveallaid birra, go munnje orru lunddolaš geavahit ja lonohallat gaskal dán guovtti sáni. </p>
<p>Dasa lassin geavahan muitalus-sáni analysadoaban, go earuhan muitalusa ja diskursa.</p>
<p>Mu mielas lea dehálaš ahte sámi girjjálašvuođa dutkan nanne ja ovddida dutkama sámi prosateavsttain, ja vuhtii váldá sámi- ja álgoálbmoga perspektiivva dutkamušain. Dan láhkai leat sámi dutkit mielde dekoloniserenproseassas, akademihkalaš máilmmis. Dáid jurdagiid vuođul lean mun válljen fáttá, čuolmma, teoriija ja metoda iežan dutkosii. 1.1 Materiála válljen</p>
<p>Iežan dutkan-barggus áiggun guorahallat <em type="italic">Earrodearvvuođat </em>ja <em type="italic">Jievjaheargi </em>noveallaid. </p>
<p>Jovnna-Ánde Vest lea čállán <em type="italic">Earrodearvvuođat </em>novealla mii ilmmai noveallačoakkáldagas </p>
<p><em type="italic">Dál ja dalle </em>(2010). <em type="italic">Jievjaheargi </em>novealla maid Kirste Paltto lea čállán, ilmmai <em type="italic">Soagŋu </em>- čoakkáldagas (1971). Mun lean válljen noveallaid guorahallat, sivas go sámi akademihkalaš máilmmis leat unnán dutkan noveallaid. Lean dušše ovtta masterčállosa lohkan mas noveallat leat guorahallan-materiálan.2 </p>
<p>Guorahallamis lea materiála ohcan ja -válljen dehálaš ja miellagiddevaš bargu. Iežan studerenáiggis girjjálašvuođa suorggis Tromssa Universitehtas ja iežan oahpaheaddji-barggus sámegiela oahpaheaddjin lean lohkan iešguđetge lágan fikšuvdnateavsttaid. Oahpásmuvven</p>
<p><em type="italic">Earrodearvvuođat </em>ja <em type="italic">Jievjaheargi </em>noveallaide sihke studerema ja barggu oktavuođas. </p>
<p>Logadettiin sámi prosateavsttaid lea munnje dehálaš ja miellagiddevaš ahte dain leat elemeanttat mielde mat speadjalastet sámi servvodaga, máilmmioainnu ja jurddašeami. Jus lohkan galgá leat somá ja guoimmuheaddjin, nu mo juo fikšuvdnateavsttaid lohkan berrešii leat, lea maid mávssolaš ahte noveallain leat persovnnat mielde geain leat iešvuođat ja rollat mat guoimmuhit mu, ja hástalit mu lohkagoahtit viidásabbot. Sámi girjjálašvuođa oktavuođas badjána dat dovdu logadettiin teavsttaid mat addet munnje oahpisvuođa kontekstii, lassin ahte persovnna govvádusat leat buorit.</p>
<p><em type="italic">Earrodearvvuođat </em>novealla hástalii duođai mu lohkama. Dađistaga go novealla ovdánii, ja mun oahpásmuvven persovnnaide geat leat mielde muitalusas, badjánii maid muhtin lágan oahpes dovdu kontekstii. Orui ahte mun illá sáhtten luoitit teavstta, go mun háliidin diehtit mo áhči hálahangoansttat lihkostuvve, ja mo Kristiina ravgen bođuid ovddežis manai. Dasa lassin ahte noveallas ledje elemeanttat mielde maid mun háliidin iežan guorahallamii, čállá Jovnna 2 Synnøve Solbakken-Härkönen (2014) lea čállán mastergrádadutkosa <em type="italic">Máinnasmáilmmis otná čáppagirjjálašvuhtii – magiijalaš realisma ja narratologiija Kirste Paltto noveallas </em>. 5 </p>
<p>Ánde Vest erenoamáš bures giela dáfus. Kuokkanen čállá man dehálaš giella lea eamiálbmoga diehtu sirdimii, go giella lea dieđu vuorká, ja dan bokte diehtu ja máhttu sirdojuvvo buolvvas bulvii (Kuokkanen 2009: 52). <em type="italic">Earrodearvvuođat </em>noveallas ii čállo njuolgga ahte lea sáhka ovdamearkka dihte geažideamis dahje garvvašeamis, muhto munnje lohkkái badjánit liikká doahpagat, maid mun fas sáhtán fievrridit viidáseappot iežan eallimis. </p>
<p><em type="italic">Jievjaheargi </em>muitalus lea čállon olu ovdal <em type="italic">Earrodearvvuođat </em>muitalusa. Mun háliidan iežan guorahallamis guorahallat guokte goappat lágan novealla, dainna jurdagiin ahte doppe leat iešguđetge lágan elemeanttat ja giella. 3 Nuppe dáfus <em type="italic">Jievjaheargi </em>muitalus geasuhii mu bajilčállaga geažil. Jurddašin ahte dán muitalusas beasan guorahallat diidaoskku, mii lea leamaš ja lea ain dehálaš oassi sámeálbmogii. Dan láhkai <em type="italic">Jievjaheargi </em>muitalus maid lea čadnon sámi árbevirolaš servodahkii, ja dan láhkai beasan mun guorahallat ja vuhtii váldit sámi- ja eamiálbmoga perspektiivva dutkan-barggus. 1.1.2 Čállit </p>
<p>Jovnna-Ánde Vest lea riegádan Ohcejogas Suomas 1948s. Son orru dál Parisas, ja bargá jorgaleaddjin ja girječállin. Vest lea dán rádjái čállán gávcci romána ja guokte novealla. Su vuosttaš romána <em type="italic">Čáhcegáddái nohká boazobálggis </em>ilmmai 1988s. Das son govve mo lei bajásšaddat unna sámi gilážis Roavesavvonis. Girji lea muitalus su áhči birra, ja lohkki beassá čuovvut persovnnaid gaskavuođaid árgabeaivválaš dáhpáhusaid ja vásáhusaid bokte. </p>
<p>Dáinna girjjiin vuittii Vest vuosttaš sámi romána-bálkkašumi. Su nubbi romána <em type="italic">Kapteainna ruvsu </em>ilmmai jagi 1991s, ja 1992s ilmmai <em type="italic">Eallin bihtát. </em>Dáid románaid konteavstta ja dáhpáhusaid Vest lea sirdán olggobeale sámi servodaga ja kultuvrra. </p>
<p><em type="italic">Árbbolaččat </em>ráidu masa gullet golbma romána ilbme jagiid 1997s, 2002s ja 2005s. Dáid románain Vest fas máhccá ruovttoluotta Sápmái. Lohkki beassá čuovvut man láhkai eallin doaibmá Máhtebáikki gilážis Davvi-Suomas, ja mo báikki ássit vásihit ođđa áiggi boahtima </p>
<p>Sápmái. <em type="italic">Árbbolaččat </em>ráidu lea kollektiiva románaráidu mas lohkki beassá oahpásmuvvat máŋga persovnnaiguin. Vest oaččui Sámeráđi 2003 girjjálašvuođa bálkkašumi <em type="italic">Árbbolaččat </em>nuppi oasi ovddas. <em type="italic">Árbbolaččat </em>goalmmát oasi ovddas Vest evttohuvvui Davviriikkaid ráđi 2006 girjjálašvuođa bálkkašupmái. 3 Fuobmájin guorahallanbarggus ahte dán guovtti muitalusas ledje gal ollu seammaláganvuođat. Dan birra čálán <em type="italic">Loahpaheami </em>oasis, kap.6. 6 </p>
<p>Jagi 2014s ilmmai Vest čihččet romána <em type="italic">Goldnan golleguolbanat </em>. Dán girjjis lohkki čuovvu boarásmuvvan nissona ja mo son vásiha eallima dađistaga go muittohuvvá. 2015s almmuhuvvui su maŋimuš romána dássážii, <em type="italic">Astrid ja Anton </em>. Girjji fáddá lea dáruiduhttin. </p>
<p>Lohkki čuovvu dán girjjis vuorasmuvvon nissona gii lea náitalan dáža bearrašii. Son lea olles eallima duvdán eret iežas sámevuođa ja ruohttasiid. Easka maŋŋá go su nuoramus mánáidmánná šaddá, de son fas ferte smiehttagoahtit ja vuhtii váldit iežas sámevuođa.</p>
<p>Jovnna-Ánde Vest lea čállán guokte novealla. Su vuosttaš novealla <em type="italic">Gávpeášši </em>almmuhuvvui </p>
<p><em type="italic">Sámis </em>-bláđis (1/2005), ja su nubbi novealla <em type="italic">Earrodearvvuođat </em>almmuhuvvui 2011s noveallačoakkáldagas <em type="italic">Dál ja dalle. </em></p>
<p>Kirsti Paltto lea riegádan 1947s Ohcejogas. Son lea čállán sihke divttaid, noveallaid, románaid, mánáid- ja nuoraidgirjjiid ja gullugovaid. Noveallačoakkáldat <em type="italic">Soagŋu </em>ilmmai 1971s ja lei vuosttas sámegielat girji man sámi nisu lei čállán. Dán čoakkáldagas almmuhuvvui <em type="italic">Jievjaheargi </em>novealla. Son lea almmuhan badjelaš 20 girjji iešguđetge šáŋŋeris. 1986s son árvaluvvui dovddus Suoma Finlandia-bálkkašupmái románain <em type="italic">Guhtoset dearvan min bohccot </em>, suomagiela jorgalusas. 2011s son evttohuvvui Davviriikkaid Ráđi girjjálašvuođabálkkašupmái noveallačoakkáldagain <em type="italic">Suoláduvvan </em>. Son ii vuoitán dan bálkkašumi, muhto oaččui seamma noveallačoakkáldagain Sámiráđi girjjálašvuođabálkkašumi. </p>
<p>Earret go <em type="italic">Soagŋu </em>-noveallačoakkáldaga, lea Kirsti Paltto čállán noveallačoakkáldagaid <em type="italic">Risten </em>jagi 1981s, <em type="italic">Guovtteoaivvat nisu </em>1989s, ja <em type="italic">Suoláduvvon </em>2001s. Dasa lassin lea son maid čállán moadde novealla- ja muitalusčoakkáldaga mánáid ja nuoraid várás. Paltto viežžá dávjá inspirašuvnna sámi máinnasmáilmmis ja sámi mytologiijas, ja bidjá daid dálá áigái. 7 1.2 Dutkančuolbma </p>
<p>Dán oasis čilgen dutkančuolmma masa maid čanan muhtin metodologalaš jurdagiid. Mu mielas doaba 'čuolbma' gáibida ahte ferte eanebuš čilget fáttá, go dušše čállit guorahallama fáttá birra. Dutkamušas guorahalan váldo,- ja oalgepersovnnaid Jovnna Ándde Vest noveallas</p>
<p><em type="italic">Earrodearvvuođat </em>ja <em type="italic">Jievjaheargi </em>noveallas maid Kirsti Paltto lea čállán. Ulbmil lea guorahallat persovnnaid iešvuođaid, ja makkár ovdáneapmi persovnnain leat dihto elemeanttain ja dáhpáhusain. Háliidan guorahallat teavsttaid sihke oarjemáilmmi- ja eamiálbmotmetodologiijain, ja dan láhkai gođđit oktii guovtti máilmmi kultuvrra, máilmmioainnu, jurddašanvuogi, árbbi ja árvvuid. Dainna láhkai šaddá mu guorahallan oassin dekoloniserenrávnnjis, ja mun čuovvulan dan maid maori dutki Linda Smith dadjá dan birra. </p>
<p>Dekoloniseren ii mearkkaš dan seammá go ahte galgat hilgut oarjemáilmmi paradigma. Smith deattuha ahte ferte vuhtii váldit sihke álgoálbmogiid jurddašanvuogi ja máilmmigova go háliida álgoálbmotmetodologiija geavahit vuođđun akademihkalaš oktavuođas (Smith 2008: 39). Guorahallamis lavttán teavstta ja konteavstta, go guorahalan teakstaelemeanttaid konteavsttalaš vuođuin.</p>
<p>Dasto guorahalan persovnnaid rollaid muitalusas, ja mo sii doibmet gaskaneaset.</p>
<p><em type="italic">Earrodearvvuođat </em>noveallas čuovun váldopersovnnaid Kristiina ja su áhči, sudno rollaid ja gaskavuođa teavsttas. Kristiinas lea dehálaš rolla báikegottis maid son ieš ii oainne álggus. </p>
<p>Áhčči dan oaidná ja diehtá, ja su rolla lea hálahit nieidda ruovttoluotta báikegoddái ja sohkabuvdii. Erenoamáš miellagiddevaš dán oktavuođas lea guorahallat hállanvugiid mat bohtet bures ovdan dialogain, ja dainna lágiin geavahit konteakstamáhtu vuođđun guorahallanbargui. <em type="italic">Jievjaheargi </em>noveallas lea miellagiddevaš guorahallat smávva sámi báikegotti jurddašanvuogi kollektiivvalaš vuoiŋŋas. Mun guorahalan váldopersovnna Ánne ja oalgepersovnna Piera, ja sudno rollaid báikegottis. Ánnes leat guokte rolla muitalusas, nubbi abstrákta dásis ja nubbi konkrehta dásis. Abstrákta dásis Ánne čohkke báikegotti, ja konkrehta dásis son bilida báikegotti dássedeattu go háliida botket iežas eret servvodaga vuordámušain ja jurddašeamis. Oalgepersovnna Piera rolla muitalusas, lea ahte son ovddasta ovtta jurddašanvuogi báikegottis, ja báikegoddi ges ovddasta nuppelágan jurddašanvuogi. Mun guorahalan erenomážit guokte goabbatlágan jurddašanvuogi, mat goappáge láhkai čilgejit novealla issoras dáhpáhusa. </p>
<p>Dutkančuolmma jugan dalle ná: persovnnaid iešvuođaid, rollaid ja ovdáneami muitalusas.</p>
<p>Persovnnaguorahallamis suokkardalan persovnnaid siskkáldas- ja olgguldasiešvuođaid, ja mo dat váikkuhit dihto elemeanttaide ja dáhpáhusaide maid válljen guorahallat. Elemeanttaid 8 maid válljen guorahallat čatnasat man nu láhkai sámi kultuvrii. Go áiggun analiiseret noveallaid ja erenomážit daid osiid mat gullet sámi kontekstii, de geavahan eamiálbmotmetodologiija dasa, luohteteoriija ja iežan kulturmáhtu - ja áddejumi.</p>
<p>Lill Tove Fredriksen (2012) čállá iežas artihkkalis <em type="italic">Dat lea mo nu munnje oahpis </em>ahte konteaksta lea dat mii lea olggobeale teavstta, masa earret eará gullá sámi kultuvra ja historjá, ja iežan kulturmáhttu- ja áddejupmi. Iežan guorahallamii gullet earret eará gulahallanvuogit, nu mo geažideapmi ja mo sáhttá nuppi hálahit vuohkkasit vai ii duolmma su. Láve somá áicat makkár gulahallangoansttat muhtimiin sámi servvodagas leat. Muhtumat leat hui čeahpit ságastallamiin láidestit nuppi, leaš dál ođđa jurdagiidda vai ođđa bálgái, geažidemiin, nárridemiin ja garvvašemiin. Dehálaš ságastallan ii dáhpáhuva gos beare. Vuogas sadji ságastallamiidda lea go olmmoš lea meahci vánddardeamen, dahje kievkkanis káfestallamin. </p>
<p>Dasto lea sámi servvodaga jurddašanvuohki, erenoamážit jurddašeapmi mii gullá smávva sámi báikegoddái, oahpes ášši munnje. Mun lean smiehttan dihto dilálašvuođain mo sápmelaš máŋgii geahččala garvit váttes áššiid ja gažaldagaid, ja lean maid vásihan ahte leat áššit maid birra ii galgga hállat. Erenoamážit áššit mat guoskkahit dovdduide háliidit garvit. Jus gii nu iská guoskkahit ášši man nuppi olbmo mielas lea unohas, de son sáhttá válljet dakkár strategiija ahte juoba jaskkoda, dahje čilge ášši eará láhkai. Teakstadujiin maid guorahalan, ihtet namahuvvon elemeanttat. Lei somá fuobmát, logadettiin teavsttaid, ahte dáppe ledje áššit maid sáhtten fuobmát konteakstamáhtu geažil. Metodalaš lahkoneamis gártet mus dalle sihke teakstaanalyhtalaš reaiddut ja kultuvrralaš konteaksta oassin. Teakstaanalyhtalaš reaidun geavahan earret eará Rolf Gaasland girjji <em type="italic">Fortellerens hemmligheter </em>(2009) ja eamiálbmotmetodologiija ja konteavsttalaš lahkoneamis geavahan muhtin áigeguovdilis dutkiid sámi girjjálašvuođas ja eamiálbmotmetodologiijas, nugo Harald Gaski, Lill Tove </p>
<p>Fredriksen ja Linda Smith. 9 1.3 Disposišuvdna</p>
<p>Teoriijaoasis čálán oanehaččat eamiálbmotmetodologiija birra, ja dasa gullevaš sámi girjjálašvuođa birra. Dan oasis čilgen lagabui mii eamiálbmotmetodologiija lea, ja mo eamiálbmogat leat bargagoahtán ráhkadit paradigmaid vai álbmoga perspektiivva ja máilmmioaidnu váldojit vuhtii. Guovddáš eamiálbmotdutkit geasa čujuhan leaba Linda Smith ja Rauna Kuokkanen.</p>
<p>Sámi akademihkalaš máilmmis leat dutkit juo moaddelot jagi smiehttan ja dutkan mo sáhtášii ráhkadit sierra teoriijaid mat vuhtii váldet sámi perspektiivva, kultuvrra, historjjá ja máilmmioainnu. Luohteárbevierru lea dat oassi mii eanemus lea geavahuvvon sámi akademihkalaš máilmmis, geahččalan dihte teoretiseret erenoamážit lyrihka. Luohteárbevierus lea dasto vuolgán luohteteoriija, mii šaddá mu barggu váldoteoriijan. Guovddáš luohteteoriijadutki lea Lill Tove Fredriksen. Eará guovddáš sámi dutkit dán oktavuođas geaidda boađán čujuhit leaba Harald Gaski ja Vuokko Hirvonen. Dán oasis čálán maid konteakstamáhtu birra, mii gullá eamiálbmotmetodologiija suorgái. Konteakstamáhtu oktavuođas čálán ja čilgen lagabui osiid mat ihtet válljejuvvon teakstadujiin, nu mo sámi gulahallanvuogit ja sámi jurddašanvuogit.</p>
<p>Metodaoasis čilgen dutkanproseassa <em type="italic">Earrodearvvuođat </em>ja <em type="italic">Jievjaheargi </em>noveallaid dárkilabbot. Dán oasis čilgen metoda man vuođul lean guorahallan noveallaid, nammalassi narratologiija. Narratologiija analysas geavahan erenoamážit Rolf Gaasland girjji <em type="italic">Fortellerens hemmeligheter </em>vuođđun. </p>
<p>Analysaoasis guorahalan noveallaid. Álggos čálán oanehis referáhta noveallain, ovdal go guorahalan noveallaid dutkančuolmma ektui. Loahppaoasis čoahkkáigeasán iežan dutkanfáttá ja ovdanbuvttán iežan konklušuvnna čuolmma ektui. Garvin dihtii vai analysat eai šatta nu seammaláganat, čilgen muhtin osiid lagabui nuppi guorahallamis go nuppis. Dasa lassin čálán maid áššiid birra ovtta analysas maid in oppa namutge dan nuppis. Ii leat liikká daddjon ahte seamma áššit eai gula nuppi tekstii, baicce ahte teavsttat leat goabbatláganat ja dan dihte deattuhit ieš guđetge áššiid. Dainna láhkii sáhttá dadjat ahte teaksta ieš bovde deattuhit sierralágan áššiid. 10 1.4 Ovddit dutkosat</p>
<p>Synnøve Solbakken-Härkönen (2014) lea čállán mastergrádadutkosa <em type="italic">Máinnasmáilmmis otná čáppagirjjálašvuhtii – magiijalaš realisma ja narratologiija Kirste Paltto noveallas </em>. Son guorahallá Kirste Paltto <em type="italic">Guppoš </em>novealla <em type="italic">Suoláduvvan </em>noveallačoakkáldagas, ja man láhkai njálmmálaš árbevierru lea geavahuvvon materiálan sámi dálá girjjálašvuođas. Son čájeha mo dat lea mielde duddjomin tematihka mii čatnasa dán áiggi sámiid hástalusaide, koloniserejuvvon guovllu eamiálbmogin. Solbakken-Härkönen lahkana dutkanmateriála guovtti perspektiivvas, muitaleami perspektiivvas ja njálmmálaš árbevieru geavaheami perspektiivvas. Su teorehtalaš rámmii gullet magiijalaš realisma ja narratologiija. </p>
<p>Narratologiija guorahallamiin son gávnnaha ahte novealla struktuvra ja muitaleaddji stiilla leat mielde hástalit lohkki beroštumi joatkit lohkama. Dasto son gávnnaha ahte noveallas leat máŋga magiijalaš ihtaga, ja dainna láhkai son čájeha magiijalaš realisma dutkosis. Su dutkamuš čájeha ahte magiijalaš ihtagiid sáhttá dulkot máŋgga láhkai, ja dan láhkai vuhtii váldit sámi njálmmálaš árbevieru. <span type="quote">“Lea čielggas ahte lohkki, gii buoremusat dovdá sámi njálmmálaš árbevieru ja jurddašanvuogi oažžu čiekŋaleamos áddejumi dákkár teavsttain”</span> lea okta su konklušuvnnain maŋŋá guorahallama (Solbakken-Härkönen 2014: 91).</p>
<p>John T. Solbakk (1995) 4 lea čállán váldofágabarggu <em type="italic">Sámis gáidan teavsttat. Amasmuvvan- ja eará eksisteanssalaš gažaldagat Jovnna-Ánde Vest románain. </em>Son lea dán dutkosis guorahallan Vest románaid <em type="italic">Kapteainna ruvsu </em>ja <em type="italic">Eallin bihtát </em>. Solbakk guorahallá teakstadujiin eksisteanssalaš diliid, ja jearrá earret eará: Mii lea leat olmmoš? Dutkosa váldooasis lea teaksta guovddážis, ja vaikko Solbakk čállá ahte čálli ii bija deattu biográfalaš dieđuide, de son čállá loahpaoasis mo čálli eahpitkeahttá lea geavahan iežas eallima vásáhusaid gáldun románaid dáhpáhusaide. <em type="italic">Kapteainna ruvsu </em>románas Solbakk čállá man láhkai romána váldopersovdna Kapo vállje eallima dáfus go vásiha hástalusaid eallimis. </p>
<p><em type="italic">Eallin bihtát </em>románas Solbakk guorahallá váldopersovnna Peter, ja su árgabeaivválaš váttisvuođaid maŋŋá go fárre kránnjáriikii. Románas govviduvvo Piera oktonas olmmožin, ja man funet sáhttá geavvat go olbmos ii leat sieluráfi. </p>
<p>Lisa Monica Aslaksen (2007) lea čállán mastergrádačállosa “ <em type="italic">Máilbmi nuppástuvvá ja olbmot dađe mielde </em>”. <em type="italic">Čáppagirjjálašvuohta historjjá muitalussan ja Heaikka duppal doaibma </em></p>
<p><em type="italic">Árbbolaččat </em>- <em type="italic">triologiijas </em>, maid Jovnna-Ánde Vest lea čállán. Dutkanoasis Aslaksen guorahallá váldopersovnna Heaikka duppal doaimma, namalassii mo son doaibmá 4 John-Trygve Solbakk čállosa in gávdnan neahtas. Dan dihte lean geavahan Fredriksen (2015) ja Aslaksen (2007) gáldun Solbakk barggu birra čállit. 11 váldopersovdnan ja muitaleaddjin. Váldopersovdnan Heaika doaibmá sihke ođđaáigásaš ja árbevirolaš máilmmis, ja dan láhkai gođđá oktii dán guovtti máilmmi. Heaikka čállinbargu ovddasta ođđaáigásaš doaimma, muhto seammás lea Heaika maiddái čeahppi čájehit iežas árbevirolaš beroštumiid árbevirolaš bargguid čađa. Heaika doaibmá muitaleaddjin su beaivegirjemerkestemiid bokte, ja dan láhkai lohkki beassá oahpásmuvvat gili eallimii ja olbmuide. Aslaksen geavaha Textpraxisa metodalanja 5guorahallanbarggus. Dasa lassin deattuha son álgoálbmotjurddašanvuogi ja kultursiskkildas áddejumi. Dan oktavuođas son čállá fáttáid birra nu mo ođđa áiggi boahtin Sápmái, ođđa hástalusat ealáhusain, sápmelašvuođa boahtteáiggi, ja sámegiela dili ja vuoiŋŋalaš eallima birra. </p>
<p>Lill Tove Fredriksen (2015) lea čállán PhD dutkosa … <em type="italic">mun boađán sin maŋis ja joatkkán guhkkelebbui… Birgengoansttat Jovnna-Ánde Vesta románatrilogiijas Árbbolaččat </em>. Eanaš oassi románaráiddus dáhpáhuvvá Máhtebáikkis 1960-logus gitta 1980-logu rádjái. Dan áigodagas dáhpáhuvve stuorra rievdadusat smávva sámi gilážiin. Fredriksen guorahallá </p>
<p><em type="italic">Árbbolaččat </em>- teakstadujiid birgengoansttaid, ja mo ráiddu persovnnat dustejit ođđa áiggi hástalusaid. Son geavaha sámi luohteteoriija teorehtalaš vuođđun čilgen dihte ovttaskas olbmo sajádaga joavkkus ja báikegottis. Su guorahallama geađgejuolgi lea konteakstuala teakstalahkaneapmi. <em type="italic">Árbbolaččat </em>románain leat ollu persovnnat mielde, ja iešguđet persovnna persovnnalaš jietna guoddá muitalusa ovdáneami. Fredriksen čuovvu erenoamážit Heaikka, gii lea ráiddu váldopersovdna, ja su čállinprošeavttaid mat leat historjá, - sohka- ja beaivegirji. </p>
<p>Lohkki oahpásmuvvá Máhtebáikki persovnnaide, dalá-, dálá- ja boahtteáiggi hárrái Heaikka čállima bokte. Siskkabeale muitaleaddji posišuvnnain Fredriksen guorahallá earret eará persovnnaid iešvuođaid, jurdagiid ja persovnnaid gaskkalaš gulahallanvugiid. Olggobeale muitaleaddji posišuvnnain son guorahallá mo dat jietna doaibmá láidet lohkki servodaga ovdáneapmái. Fredriksen gávnnaha ahte <em type="italic">Árbbolaččat </em>muitalus čájeha ahte persovnnain geain lea jáhkku alcces ja boahtteáigái, son máhttá heivehit iežas ođđa dillái, ja dan láhkái vuogáiduvvat iežas kollektiivva dárbbuide. Su dutkamuš čájeha ahte measta buot ráiddu persovnnat birgejit man nu láhkai, danne go sis leat iešguđetge birgengoansttat ja vuogit mo birgehaddat eallima hástalusaiguin ja ođđa áiggiin: “Eanas <em type="italic">Árbbolaččat </em>persovnnain birgejit mo nu loahpas, nuohtahis luođi eallingovvádussan” (Fredriksen 2015: 276). 5 Dan metoda ráhkadii Tromssa universitehta dutkanjoavku professor Rolf Gaasland guovttos vuosttasamanueansa Anniken Greviin. 12 </p>
<p>Eará masterbarggut mas leat guorahallan sámi prosateavsttaid leaba Káre-Elle Partapuoli (2014)6 ja Berit Margrethe Oskal (2015). 7 6 Káre-Elle Partapuoli masterčállosis <em type="italic"><span type="quote">“Váikkuheapmi – hástaleapmi – ovdáneapmi”</span>. Vuoi dan Kárenina </em>ja <em type="italic">Mu ártegis eallin váldopersovnnaid ovdáneapmi sosiála oktavuođain </em>, son guorahallá teakstadujiid váldopersovnnaid ja sin ovdáneami. Dát leat vuosttaš masterdutkkus sámi mánáidgirjjálašvuođa birra. Su barggu gávnnat neahtas. 7 Berit Margrethe Oskal masterčállosis <em type="italic">Garra boját ja fiinna nieiddat </em>. <em type="italic">Heteronormativitehta sámi čáppagirjjálašvuođas </em>, son guorahallá mo heteronormativitehta boahtá ovdan sámi čáppagirjjálašvuođas, ja makkár kultuvrra - normalitehta ja spiehkastagaid dáfus – lea sámi čáppagirjjálašvuohta mielde huksemin ja ovddideamen? Su barggu gávnnat neahtas. 13 2. Teoriijaoassi </p>
<p>Čilgen dán oasis iežan teorehtalaš vuolggasaji dutkamii. Analyseredettiin <em type="italic">Earrodearvvuođat </em>ja <em type="italic">Jievjaheargi </em>noveallaid gođán oktii álgoálbmotmetodologiija ja narratologiija teoriija. 2.1. Álgoálbmotmetodologiija ja sámi girjjálašvuođa duogáš </p>
<p>Oassin mu teoriijavuođus geavahan álgoálbmotmetodologiija mii vuhtii váldá sámi perspektiiva ja sámi lahkonanvuogi guorahaladettiin sámi girjjálašvuođa. Guorahallamis geavahan sihke teaksta- ja kultuvrralaš lahkoneami.</p>
<p>Maoridutki Linda Smith lea earret eará dutkan imperialisma čuohcama álgoálbmogiidda. Son lea čállán girjji <em type="italic">Decolonizing Methodologies. Research and Indigenous people, </em>mii vuosttaš geardde almmuhuvvui 1999s. Ulbmil su dutkamušain lea earret eará bargat dekoloniseremiin, ja dasa gullá vuođđudit álgoálbmotmetodologiija mas álbmoga iežaset kultuvra, árvvut, láhttenvuohki, jurddašanvuohki, máilmmioaidnu ja etihkka leat guovddážis. Smith čállá ahte oarjemáilmmi ulbmil dutkat eamiálbmogiid lea leamaš koloniseren. Son háliida jorggihit dán oainnu nu ahte eamiálbmotdutkan šaddá oassin dekoloniseremis: “It is about centring our concerns and world views and then coming to know and understand theory and research from our own perspectives and for our own purpose’s “(Smith 2008: 39, vrd. Kuokkanen 2009: 42-43). Son oaivvilda ahte ferte geahčadit kritihkalaččat sihke metodaid ja teoriijaid mat leat geavahuvvon akademihkalaš máilmmis, go dat eai leat vuhtii váldán eamiálbmoga perspektiivvaid ja dárbbuid dutkamis. Smith ii oaivvil ahte galgá hilgut oarjemáilmmi teoriija, dutkama ja máhtu, muhto baicce ráhkadit teoriijaid ja metodaid mat doahttalit eamiálbmoga máilmmioainnu, ja dan láhkai ođasmahttit teoriijaid vai heivejit buorebut eamiálbmoga perspektiivii ja ulbmilii (Smith 2008: 39, vrd. Allen 2014: 377-379). </p>
<p>Sámi girjjálašvuođa dutki Harald Gaski lea almmuhan moanaid artihkkaliid8 mo sáhttá vuhtii váldit sámi perspektiivva akademihkalaš máilmmis. Gaski lea earret eará dutkan lyrihka ja luođi, ja mo son gii dovdá luohteárbevieru guoddá dehálaš máhtu maid sáhttá geavahit veahkkin guorahallanbarggus. Okta vuohki vuhtii váldit sámi perspektiiva, lea geavahit luohteárbevieru teorehtalaččat sámi girjjálašvuhtii. Gaski čilge mo juoigan lea geavahuvvon vuostálastingaskaoapmin koloniseren áigái, mas ulbmil lei ahte sápmelaččat galge áddet eambbo go dážat. Jurdda ii leat fuonuhit earáid, muhto dat gullá áddehallanvuohkái ja kodaid 8 Gč. ovdamearkka dihte Gaski 1993, 1994, 1997, 2007 14 čoavdimii sidjiide geat áddejit ollásit, go sidjiide geat eai ollásit ádde kodaid (Gaski 2007: 105, vrd. Gaski 1994: 190).9</p>
<p>Sámi girjjálašvuođa dutki Lill Tove Fredriksen (2015) čállá iežas doavttirgráda-barggus earret eará mo luohteárbevieru ja luohteteoriija sáhttá geavahit vuođđun prosateavsttaid guorahallamii, ja dan láhkai vuhtii váldit sámi perspektiivva ja máilmmioainnu akademihkalaš oktavuođas. Iežas dutkosis Fredriksen geavaha luohteárbevieru čuovggiheamen smávva báikegotti máilmmioainnu ja olbmuid gaskavuođaid go guorahallá <em type="italic">Árbbolaččat </em>persovnnaid dynamihka ovttaskas olmmožin ja kollektiivva dásis (Fredriksen 2015: 45). 2.2 Kultursensitiivva áddejupmi ja jávohis máhttu </p>
<p>Álgoálbmotmetodologiija geavaheapmi sámi girjjálašvuođa dutkamis ráhpá vejolašvuođaid lahkonit ja dutkat teakstadujiid kultursiskkildas ja kultursensitiivva áddejumiin, dahje nuppiin sániin daddjon, jávohis máhtu geavaheapmi dutkanbarggus. Maja Dunfjeld, gii lea guorahallan máttasámi ornamentihka hámi ja sisdoalu geavaha iežas dutkamis dárogiel doahpaga <em type="italic">taus kunnskap </em>. Dainna son oaivvilda, máhtu maid ii sáhte dahje ii hálit čilget gielain. Dasa lassin, čállá Dunfjeld, jávohis máhttu sáhttá leat dakkár lágan máhttu mii fievrriduvvo buolvvas bulvii praktihkalaš doaimmaid čađa masa ii álo dárbbaš giela ja gielalaš čilgehusa. Nuppe dáfus sáhttá nu ahte gielas váilot doahpagat čilget daid áššiid (Dunfjell 2006: 17). Kuokkanen čállá ahte máhttosirdin ii gula dušše ovttaskas olbmuid persovnnalaš vásáhusaide, dat gullá maid máŋggaid sohkabuolvvaide ja kollektiivavuhtii (Kuokkanen 2009: 44). Iežan dutkosis ávkkástalan jávohis máhtu dainna čilgehusain ahte jávohis máhtuin sáhtán dutkat teavsttaid siskkáldas áššiid kultursensitiivva áddejumiin, mas fas bohciidit konteavsttalaš čilgehusat. Álgoálbmotdutki Shawn Wilson čállá ná kultursensitiivva birra: <span type="quote">“Once we recognize the important of the relational quality of knowledge and knowing, then we recognize that all knowledge is cultural knowledge”</span> (Wilson 2008: 91). Wilson čállá ahte álgoálbmotparadigma, mii ovddida álgoálbmogiid jáhkuid, árvvuid ja dábiid dutkanproseassas, dagaha dutkama eanet kultursensitiivan 9 Kodeáddema birra čálán kap. 2.5as. 15 álgoálbmogiidda (Wilson 2008: 15). Jus háliidat eanet dán birra lohkat, Fredriksen čilge dan lagabui iežas PhD-dutkosis.10 </p>
<p>Girjjálašvuođadutkamis leat ovdamearkka dihte njálmmálaš gulahallanvuogit mat ihtet</p>
<p><em type="italic">Earrodearvvuođat </em>noveallas ovdamearkan dasa mo mun, dutkin, sáhtán ávkkástallat kultursensitiivva áddejumi. Ii leat liikká daddjon ahte mun nákcen nu bures čilget manne mun vuohtán ovdamearkka dihte geažidemiid muitalusa dialogain. Sáhttá baicce muhtin lágan dovdu mii ilbmá logadettiin teavstta, dáppe lea juoga mii munnje orru oahpis, muhto in áibbas nákce dan čilget. Nubbi lea ahte ii leat daddjon ahte geavahan beaivválaččat njálmmálaš gulahallanvugiid maid guorahalan analysaoasis. Sáhttá baicce ahte mun lean gullan earáid geavaheamen dihto gulahallanvugiid, dahje ahte mun muhtin láhkai dušše lean oahppan daid fuobmát ja áddet. Árbemáhttu doaba čilge dan lagabui. Árbemáhttu ii sáhte oahpahuvvot iige čilgejuvvot sániiguin. Dan ferte oahppat praktihkalaš doaimmaid bokte (Dunfjeld 2006: 18). </p>
<p>Ovdamearkka dihte jus mun lean máŋgii, iežan mánnávuođas gitta otnážii vásihan smávva giláža jurddašanvuogi, gullan olbmuid hállamin mo sii jurddašit dihto áššiin, de mun dađistaga, vásáhusaid bokte olahan árbemáhtu dan áššis. Mu mielas máhttu ja diehtu11 čatnasa kultuvrii ja kultuvrra áddejupmái, ja danne heive bures geavahit konteakstamáhtu iežan dutkamušas, mii vuhtii váldá eamiálbmotmetodologiija. Erenoamážit guoská dát persovnnaid jurddašeapmái ja hállanvuohkái, makkár rollat sis leat muitalusain, mo persovnnat doibmet báikegottis ja makkár oktavuohta sis lea. 10 Fredriksen 2015: 77-78. 11 Fredriksen gieđahallá erohusa gaskkal <em type="italic">máhttu </em>ja <em type="italic">diehtu </em>artihkkalis <em type="italic">Dát lea mo nu munnje oahpis – kulturáddejupmi ja konteaksta girjjálašvuođa analysas </em>(Fredriksen 2012b). 16 2.3 Álgoálbmotmetodologiija sámi girjjálašvuođa dutkamis </p>
<p>Jus sámi girjjálašvuođa dutkamis galgá olahit dan maid ovdamearkka dihte L. Smith dadjá álgoálbmotmetodologiija geavaheami birra, de ferte sámi dutki vuhtii váldit sámeálbmoga jurddašanvuogi ja máilmmigova, ja duođalažžan geavahit sámi álbmoga jurdagiid, kultuvrra ja máhtu dutkamis (vrd. Smith 2008: 39, vrd. Kuokkanen 2009: 42-48). Rauna Kuokkanen (2009) lea čállán girjji <em type="italic">Boaris dego eana. Eamiálbmogiid diehtu, filosofiijat ja dutkan </em>, mas son gieđahallá eamiálbmogiid diehtoortnegiid, eamiálbmogiid dieđu gáhttema, filosofiija ja dutkama. Son čállá ovdamearkka dihte mo sáhttá doahttalit eamiálbmotperspektiivva eamiálbmotdiskursain ja –dutkanparadigmain. Kuokkanen namuha muhtin osiid mat leat dehálaččat dán prosessii: Árvvut ja máilmmioaidnu, vásáhus lea diehtu, holisttalaš áddejupmi, kollektiiva olli ja kritihkka ja kritihkalaš áddejupmi (Kuokkanen 2009: 44-47). 12 </p>
<p>Sámi dutkis, geas lea buorre sámegiella ja konteakstamáhttu, ja dasa lassin buorre girjjálašvuođa metodaáddejupmi, sáhttá áddet sámi girjjálašvuođa eará láhkai go olggobeale olmmoš. Sutnje lea álkit fuobmát teavstta siskkáldas áššiid go máhttá giela, dovdá kultuvrra ja kultuvrralaš kodaid maid čálli viggá linjjáid gaskii čiehkat. Gaski gohčoda dán posišuvnna 'insider', go lea sámi servodahkii gullevaš olmmoš. Son čállá viidáseappot ahte lea dehálaš sámi girjjálašvuođa dutkamis geavahit stáđásmuvvan girjjálašvuođa metodologiija oktan sámi 'insider' máhtuin. Gaski čállá ahte dat gullá sámi áddehallanvuohkái mas sámegielhállit sáhttet eanet ávkkástallat das mii daddjojuvvo ja čállojuvvo, go sii geat eai ollásit ádde koda (Gaski 1997: 205, 210-212, vrd. Gaski 2007: 105-106).</p>
<p>Earret go geavahit iežas kulturmáhtu ja dovdat kultuvrralaš kodaid dutkan-barggus, lea maid dehálaš ahte sámi dutkit geahččalit geavahit teoriijaid mat váldet vuhtii sámi perspektiivva ja máilmmioainnu nannen dihte sin dutkama. Kuokkanen čállá mo eamiálbmogat dávjá deattuhit oktiigullevašvuođa ja gaskavuođaid mearkkašumi go lea sáhka árvvuid, doaimmaid, vieruid ja dieđu birra. Son čállá maid ahte leage hástalussan sámi dutkanparadigmas mo vuhtii váldit sámi perspektiivva ja máilmmioainnu (Kuokkanen 2009: 44). Lill Tove Fredriksen jearráge iežas doavttirgráda barggus mo son sáhtašii geavahit sámi árbevieru ja dan bokte čuovggahit sámi historjjá, máhtu, dieđuid ja máilmmioainnu akademihkalaš barggus? Fredriksen bargá dan luohteteoriijain. Luohteteoriija, maid mun čilgen čuovvovaš oasis, čájeha mo sáhttá huksegoahtit teoriijaid mat vuhtii váldet sámi perspektiivvaid, ja dainna lágiin gozihit sámi árvvuid, jurddašanvuogi ja árbevieru dutkanmáilmmis. Iežan dutkosis geavahan sihke 12 Loga Kuokkanen čilgehusa dáid siidduin. Mun in čilge dán birra dađe eambbo dás, muhto čanan dan maid Kuokkanen dás čállá iežan čállosii. 17 konteakstamáhtu ja luohteteoriija sámi kultuvrra siskkabeale áššiid analiiseret, nu no sámi gulahallanvuohki ja smávva sámi báikegotti jurddašanvuohki. 18 2.4 Luohteteoriija</p>
<p>Lill Tove Fredriksen (2015) čállá iežas PhD dutkosis luohteárbevieru ja luohteteoriija birra, ja mo dan sáhttá geavahit prosateavsttaid guorahallamis. Son háliida buktit lasi dutkanperspektiivvaid sámi girjjálašvuođa dutkamii, ja dainna vugiin geahččalit geavahit doahpagiid, jurddašanvuogi ja máilmmioainnu mii vuhtii váldá sápmelaččaid eambbo go dan maid dušše oarjemáilmmi jurddašeapmi dahká. Fredriksen čállá ahte su dutkamuš gullá dekoloniserema rávdnjái, go álgoálbmotvierru, - kultuvra- ja –máhttu leat guovddážis su dutkosis. Son geavaha luohteteoriija ja luohteárbevieru guorahallat ovttaskas olbmo oktavuođa báikegoddái. Olmmoš eallá ovttaskas olmmožin servvodagas, muhto seammás son ferte vuhtii váldit ja eallit báikegotti norpmaiguin ja vuordámušaiguin. Son ferte maid máhttit doaibmat joavkoláhttun (Fredriksen 2015: 25). Luohteárbevierru lea doaibman dainna ulbmiliin ahte integreret olbmuid báikegoddái mánnávuođa rájes juo. Luohti čatná dan láhkai ovttaskas olbmo báikegoddái ja dat govvida mo eará olbmot oidnet du (Jernsletten 1978: 109-111). </p>
<p>Fredriksen čujuha sihke sámi girjjálašvuođa- ja eamiálbmotdutkiide go son čilge manne son sáhttá geavahit luohteteoriija teorehtalaš vuođđun iežas prosateavsttaid guorahallamii.</p>
<p>Vuosttažettiin son vuhtii váldá Gaski ja su dutkamušaid, gii lea moanaid artihkkaliin deattuhan ja čájehan mo sámi perspektiivva ja kulturmáhtu sáhttá geavahit girjjálašvuođa guorahallamis. Gaski lea ieš geavahan luohteárbevieru go guorahallá lyrihka. Son čállá ahte luohteárbevierru lea dehálaš oassi sámi girjjálašvuođa lyrihkaguorahallamis, ja luohti geavahuvvo sihke juoigama ja dutkama oktavuođas. Luohti geavahuvvo dehálaš gaskaoapmin ja symbolan sápmelaččaide, ja luohteárbevierru lea hui boares árbevierru sápmelaččaide.</p>
<p>Luđiin olmmoš muittaša nuppi (Gaski 1997: 215). Gaski čilge juoigama birra ná: <span type="quote">“Das leat čielga ráját sihke ráhkadeamis, doaimmas ja ovdanbuktimis. Dat gullá oktasašvuhtii ja dahká juigojuvvon olbmo oassin oktasašvuođas”</span> (Gaski 2007: 98, vrd.Gaski 1993: 19).</p>
<p>Eamiálbmotperspektiivvas heive bures ráhkadit ja geavahit teoriija mii vuolgá luohteárbevierus. Nu ráhpá luohteteoriija vejolašvuođaid munnje dutkin lohkat ja áddet teavsttaid álgoálbmogiid ja sápmelaččaid máhtuin ja áddejumiin. Girjjis <em type="italic">Med ord skal tyvene fordrives </em>(1993) guorahallá Gaski dološ divttaid, myhtaid ja luđiid, ja geavaha luohteárbevieru ja konteakstamáhtu vuođđun go analysere teavsttaid. Dan láhkai son dalle juo geahččalii gođđit oktii stáđásmuvvon metodologiija ođđa lohkanvugiin mii válddii vuhtii sámi perspektiivva, kultuvrra ja historjjá. Son čállá ovdasánis ahte son háliida deattuhit teavstta siskkáldas áššiid, dan sadjái go dušše geahčadit teavsttaid olgguldashámi. Dát vuohki, joatká 19 son, gáibida vuđolaš sámegiela- ja kultuvrralašmáhtu lassin buori girjjálašvuođametoda áddejumi vai olaha teavstta siskkimuš áššiide (Gaski 1993: 11). </p>
<p>Sámi girjjálašvuođa dutki Vuokko Hirvonen lea guorahallan iežas pro gradu-barggus <em type="italic">Gumppe luođis Áillohažžii </em>(1991 ) earret eará luođi dajahusaid čáppagirjjálaš teakstan. Son čállá ahte go luođis leat dajahusat, de dulkonvejolašvuođat lassánit dan sadjái jus lea sánehis luohti. </p>
<p>Dajahusat šaddet dalle teakstan ja dan geažil, dadjá Hirvonen, dutkái lea vejolaš dulkot teavsttaid mearkkaid ja daid diskurssa. Mun čálán eambbo Hirvonen barggu birra čuovvovaš oasis, <em type="italic">Konteakstamáhttu sámi girjjálašvuođa dutkamis. </em></p>
<p>Iežan analysaoasis geavahan luohteárbevieru ja luohteteoriija oassin go guorahalan persovnnaid sosiála beali, mii deattuha ovttaskas olbmo ja joavkku kollektiiva oktavuođaid.</p>
<p>Luohteárbevierus lea guovddážis mo nubbi oaidná nuppi olbmo, ja mo son árvvoštallo servodaga norpmaid ja dábiid mielde. Sihke <em type="italic">Earrodearvvuođat </em>ja <em type="italic">Jievjaheargi </em>noveallas geahčadan ovttaskasolbmo gaskavuođaid báikegoddái, ja ovttaskasolbmo vuordámušaid alcces. Dát soahpá dainna maid Kuokkanen čállá mo doahttalit eamiálbmotperspektiivva guorahallanbargguin: <span type="quote">“Bearaš ii leat ráddjejuvvon dušše váhnemiidda ja mánáide (ng. váimmusbearaš). Olbmo identitehtii lea dehálaš, ahte son dovdá ja diehtá iežas soga ja máttuid, nappo gos son lea boahtán. Eamiálbmotfilosofiijat deattuhit gaskavuođaid maiddái olbmuid gaskkas – ovttaskas olbmo buresbirgejupmi lea čatnasan eará olbmuid buresbirgejupmái”</span> (Kuokkanen 2009: 45). Dan láhkai šaddá mu jurddavuođđu luohteteoriija, luohteárbevierru ja konteakstamáhttu go guorahalan sámi perspektiivvas, ja sávan lohkki nákce dan vuohtit lohkamis. 2.5 Konteakstamáhttu sámi girjjálašvuođa dutkamis </p>
<p>Iežan teakstaguorahallamis leat konteakstadieđut ja kulturmáhttu guovddáš oasit teakstalohkamis ja teavsttaid guorahallamis. Lill Tove Fredriksen (2012) čállá artihkkalis <em type="italic">Dat lea mo nu munnje oahpis </em>, mo sáhttá geavahit konteavstta ja kulturmáhtu girjjálašvuođa dutkamis. Son čállá ahte konteaksta lea dat mii lea olggobeale teavstta, masa earret eará gullá sámi kultuvra, historjá, kulturmáhttu - ja áddejupmi. Fredriksen ovdanbuktá ovdamearkkaid mo son ávkkástallá iežas kultuvrralaš áddejumi dulkodettiin <em type="italic">Árbbolaččat </em>románaráiddu. Son čállá mo Heaika, romána váldopersovdna, vástida vilbeale Ándii gii áiggošii Heaikka veahkehit fidnet geaidno- ja snihkkárbargguid: <span type="quote">“Giitu ollu rávvagiid ovddas. In bala albma barggus, jearaldat ii leat láikodagas. Don it ádde, itge leat áidna, naba ieš?”</span> (Vest 1997: 9-10, 20 lohkan Fredriksen 2012b: 48). Sámis gávdnojit máŋga ovdamearkka dasa, mii gehččui albma bargun árbevirolaš sámi servodagas. Dat boahtá ovdan go vilbealle Ándde mielas Heaikkas galggašii albma bargu. </p>
<p>Kultur- ja konteakstaáddejupmi rahpá vejolašvuođaid áddet teavstta siskkáldas kodaid, ja addá maid liige-dimenšuvnna guorahallamii jus dušše analyseren teavstta siskkáldas áššiid beroškeahttá sámi kultuvrra, historjjá, kulturmáhtu- ja áddejumi. <em type="italic">Jievjaheargi </em>teavsttas oaidná dán earret eará das mo smávva giláža jurddašanvuohki govviduvvo, ja mo sii dorvvastit noaidevuhtii čilgen dihte issoras dáhpáhusa. Dainna láhkái geavahan girjjálašvuođadutki H. </p>
<p>Porter Abbot intenšunála- ja symptomáhtalaš lohkanvugiid mat addet vejolašvuođa sihke siskkáldas ja olgguldas osiid guorahallat analysabarggus <em type="italic">. </em>Mun čálán Abbot ja su lohkanvugiid birra eambbo metodaoasis go čilgen narratologiija.13 Sámi gulahallanvuohki, nugo geažideamit ja hálaheapmi, addet dutkái ja lohkkái vejolašvuođa geavahit konteakstamáhtu guorahallanbarggus, ja dainna láhkái loktet gurahallama eret dušše čielga teavstta siskkáldas áššiin. </p>
<p>Go lohken teavsttaid mat leat oassin mu guorahallamis, vásihin dan ahte teavsttas lea mii nu maid mun in riekta dalán máhttán čilget. Guorahallama ovdáneamis ihte elemeanttat mat munnje dagahedje teavstta eambbo ahte eambbo miellagiddevažžan. Jáhkán go sápmelaš lohká sámi girjjálašvuođa, bohciida dát <em type="italic">oahpes dovdu </em>. Pedagogihkadutki Aimo Aikio (2010) lea čállán girjji <em type="italic">Olmmoš han gal birge </em>, mas earret eará čállá implisihtalaš dieđu birra. Son čilge ahte dutki gii dutká sápmelaččaid, ja dovdá ja diehtá sin duogáža, sáhttá buoret vuhtii váldit dáhpáhusaid, mat leat muitalusa vuođđun. Dán dieđu son gohččoda jaskes diehtun, mii lea implisihtalaš dieđu hápmásaš. Aikio čujuha Suopmelaš dutkái Hannele Koivunen, gii čállá: <span type="quote">“Jus dutki áicá ja ádde jaskes dieđu, de son sáhttá dan dulkot eksplisihtalaš hápmái”</span> (Aikio 2010: 21 vrd. Gaski 1997: 210, vrd. Gaski 2013: 117) <em type="italic">. </em></p>
<p>Fredriksen čállá mo dulkonvejolašvuohta viiddiduvvo dutkái jus son fuobmá ja máhttá guorahallat teakstaolggobeale dieđuid, nu mo hállanvugiid ja muitalemiid mat ihtet teavsttas (Fredriksen 2015: 49). Artihkkalis <em type="italic">I Think You Know What I Mean </em>(2017) čilge Fredriksen muhtin hállangoansttaid. Son geahčada omd. makkár gulahallanvuogit ihtet <em type="italic">Árbbolaččat </em>románaráiddus. Ovdamearkan geažideapmái lea go Heaika lea muorrameahcis dálvemuoraid ordnemin, ja son dovdá dieđusge man lossa bargu dat lea go ii leat hárjánan dakkár bargguide: <span type="quote">“He realizes that firewood requires hard manual labor, he`s not any woodchopper, he was 13 Gč dán barggus kap.3.2. 21 born for other tasks”</span> (Vest 1997: 14, lohkan Fredriksen 2017: 8. Fredriksen jorgalus). Heaika dás geažida man dehálaš lea sutnje čállit girjji, dan sadjái go bargat lossa bargguid muorrameahcis. </p>
<p>Gaski maid čállá siskkáldas máhtu birra ja man dehálaš dat lea girjjálašvuođa dutkamii. Son čilge mo son geahččalii jorgalit Áillohačča divtta No. 272, <em type="italic">Beaivi, áhčážan </em>girjjis, ja fuobmái man veadjemeahttun dat lei. Sivva dasa lei go divttas leat nu dárkilis govahallamat bohcco iešvuođaide ja hápmái, ja dasa gullevaš namahusat. Dárogielas ja eaŋgalasgielas váilot sánit mat čilgejit daid seamma dárkilit. Jus son de livččii nákcet divtta jorgalit, ii leat ge sihkkar ahte lohkki gii ii dovdda boazodoalu áddešii divtta sisdoalu ja hámi, ja dainna láhkai ekskluderejuvvo áddet divtta ollásit. Nuppe dáfus, lohkkis geas lea jaskes máhttu boazodoalus ja gii dovdá boazodoalu oppalohkái, sus lea ges ovdamunni áddet divtta sisdoalu. Gaski čilge ekskluderema birra, ja geavaha juoigama ovdamearkan. Sápmelaš berrešii áddet eambbo luohteteavsttas go nubbi gii ii leat sápmelaš. Muhto liikká lea dehálaš muittus atnit ahte justa siskkabeale olmmoš sáhttá guođđit osiid dulkodettiin teavsttaid mat leat dehálaččat girjjálašvuođa guorahallanbarggus ja ovdáneamis, ja nuppe dáfus olggobeale olmmoš oainnašii osiid maid ovdamearkka dihte sápmelaš badjelgeahččá. Dán oktavuođas Gaski čállá <em type="italic">in- </em>clusive birra, ja man dehálaš lea searvat oarjemáilmmi ságastallamii go lea sáhka sihke teoriija ja metoda birra (Gaski 1997: 210-212) </p>
<p>Vuokko Hirvonen (1991) lea iežas pro gradu barggus, <em type="italic">Gumppe luođis Áillohažžii, </em>čállán man dehálaš lea máhttit omd. luohtegiela jus áigu luođi dulkot lyrihkkan, ja dovdat boazonamahusaid jus galgá áddet ovdamearkka dihte divttaid ja luđiid main boazonamahusat leat geavahuvvon. Dalle ferte váldit vuhtii semánttalaš mearkkašumi dási (Hirvonen 1991: 12-13, 23). Son geavaha ovdamearkan mo nissonolmmoš govviduvvo čihkkojuvvon govalašvuođain: <span type="quote">“gumpe borai soagŋogappa/sáhpán ciebai gabbabeaska/leaihan báhcán muzetsággi/mii ii lean vel fitnan geange gieđas”</span> (Launis 1908: 85, lohkan Hirvonen 1991: 14, vrd. Gaski 1998: 35-36). Son čállá ahte lea vejolaš dulkot Láve-Jon Piera luođi konkrehtalaččat, ahte sáhpán duođaige bilidii gabbabeaskka ja gumpe borai bohcco, mainna galggai soagŋus vuoddját. Ja loahpa loahpas lei vel báhcán muzetsággi, mainna ii lean vel oktage vuodján. Dasto Hirvonen joatká čilgehusa ahte rabasvuođa ja sátnedáidaga giela vuođul lea vejolaš eará láhkai dulkot sisdoalu. Gabbabeaska, soagŋogabba ja muzetsággi ovddastit nissoniid: </p>
<p>Dalle gabbabeaska govvešii vilgesvarat nieidda, man nubbi almmái doalvvui uhccánaččaid. Soagŋogabba bealistis lea maiddái vilgesvarat nisu ja suinna almmái lei joavdán juo nu 22 guhkás, ahte áigu soagŋus vuoddját. Muhto de fas son maŋŋonii, go bođii almmái, gii lei snielat dego gumpe… nuba sus ii lean eará go duhtat čáhppesvarat niidii, gii lei menddo seaggi, muhto dat buorre bealli sus gal lei, ahte ii oktage eará lean vel guoskan sutnje. (Hirvonen: 14-15)</p>
<p>Jus lohkki ii ádde daid kodaid, de son massá vejolašvuođa oažžut lassidieđu. Vars (2007: 129) čállá ahte sápmelaččain leat ollu sánit mat čilgejit makkár luondu ja hápmi olbmos ja elliin leat. Son dadjá viidáseappot ahte dat čájeha mo giella lea dehálaš gaskaoapmin árbevieruid oahpaheamis ja árbevirolaš máhtus, ja danne lea dehálaš dan fievrridit ja gáhttet boahtteáigái.</p>
<p>Jus sámi dutkit galget birget akademihkalaš máilmmis, ja dan oktavuođas girjjálašvuođa guorahallamis, lea dutkis gii dovdá árbevirolaš máhtu ovdamunni go son beassá giela ja kultuvrra siskkimussii. 2.6 Sámi gulahallanvuogit</p>
<p>Njálmmálaš gielas doibmet ollu geažideamit ja eará gulahallanvuogit. Dáid dovdan addet munnje liigedimenšuvnna teavstta guorahallamis ja dan láhkai viiddit dulkonvejolašvuođaid.</p>
<p>Teakstadujiin maid mun lean válljen ihtet dát goansttat erenomážit dialogain.</p>
<p>Davvisámegielas leat ollu doahpagat mat govvidit iešguđet gulahallanhámiid; <em type="italic">beasadit, garvvašit, garvit, geažidit, moalkái </em>, <em type="italic">mohkohallat </em>. (Nielsen 1979 I: 298 (1934) s.v. <em type="italic">bǣsâdit </em>: søke å slippe (for, fra, fri), undslå sig, Nielsen 1979 II: 57 (1934) s.v. <em type="italic">gâr'vasit </em>: komme til å bli omgått; kunne omgåes, Nielsen 1979 II: 58 (1934) s.v. <em type="italic">gâr'vet </em>: gjøre omvei for å komme forbi, omgå, gå ngn, forbi, forbigå, omgå sannheten, Nielsen 1979 II: 261 (1934) s.v. <em type="italic">gǣǯedit </em>: gi nyss om, ymte om, Nielsen 1979 II: 676 (1934) s.v. <em type="italic">moal'kai </em>: med mange (uregelmessige) bøininger, kroket, som ikke snakker bent frem, omsvøpsfull, Nielsen 1979 II: 684 (1934) s.v. <em type="italic">mokkutâd'dât </em>: gå krokveier; bruke omsvøp; komme med utflukter. Mun čálán eambbo dáid doahpagiid birra analysaoasis. </p>
<p>Gaski čilge geažideami geavaheami luohtepoesiijas ja čujuha dasa maid Áillohaš dajai dan birra: <span type="quote">“i en joiketekst kan meningen stundom være å fortelle bare til den som vet. For andre blir dens innhold dunkelt”</span> (Gaski 1993: 19). Nils Jernsletten, gii maid lea čállán luođi ja kommunikašuvnna birra, dadjá sullasaččat: <span type="quote">“Men for dem som hører til i joikemiljøet og kjenner historien […] er det nettopp de korte antydningene eller hintene som skaper spenning i `dialogen`, i forståelse mellom menneskene, især når joikeren er flink til å finne på slående uttrykk eller finurlige tvedtydigheter”</span> (Jernsletten 1978: 117). Ovdamearkkat sihke duppalkommunikašuvdnii ja geažideapmái sáhttá lohkat Gaski girjjis <em type="italic">Med ord skal tyvene </em>23 <em type="italic">fordrives </em>go son čilge <em type="italic">Suola ja Noaidi </em>ja <em type="italic">Bávos-Niilas </em>luođi (Gaski 1993:46-53). Mu mielas lea dehálaš diehtit ahte geažideapmi lea leamaš árbevierrun juo don dolin, dološ luđiin ja divttain. Iežan dutkosis geahčadan earret eará makkár hálahanvuogit ihtet muitalusain, ja mo dat doibmet sosiálalaš oktavuođain. </p>
<p>Aimo Aikio (2010: 155-156) gii lea dutkan olbmo birgema sámi servvodagas, čállá mo iežas mielbargi sutnje muitalii sámi gulahallanvuogi birra: <span type="quote">“Sápmelaččat eai rábmon eaige máidnon iežaset, go dat lei vearrámus 'suddu' maid olmmoš sáhttá dahkat”</span>. Vuollegašvuohta lei sápmelaččain stuorra árvvus ja dan dihte sii hui láivvit bukte ovdan iežaset čehppodaga ja máhttima ovdamearkka dihte barggu ozadettiin. Dat lea maid gulahallanvuohki, ahte ii muitalit sániiguin mo čeahppi son lea. Lea baicce nuppe láhkai buoret bargat, ahte nuppit oidnet olbmo čehppodaga bargguid čađa. Liikká jus nubbi olmmoš oaidná čehppodaga, de ii leat ge sihkkar ahte son dadjá dan rivttes olbmui. Son baicce sáhttá dadjat dan earáide, gii de doalvu sága viidáseappot rivttes olbmuid.</p>
<p>Ovdamearkan mo vuollegašvuohta govviduvvo sámi girjjálašvuođas, lea go Fredriksen čilge mo <em type="italic">Árbbolaččat </em>romána váldopersovdna Heaika geahččala garvit das eret go gii nu geahččala dialoga bokte ovdanbuktit Heaikka ja su čállinattáldagaid ja čállinprošeavtta: <span type="quote">“-Vehá ruccistan dušše. Ii dat leatban dan veara ahte das gánneta ášši ráhkadit”</span> (Vest 1997: 25, lohkan Fredriksen 2015: 91). Lohkki oaidná dás mo Heaika geahččala garvvašit su čállinattáldagaid rábmomis, ja vástida dan láhkai ahte ii oktage galgga jáhkkit ahte son rápmo iežas prošeavtta ja čállinattáldagaid. Lea olu buoret jus gii nu eará dan birra hállá go son ieš, danne son vállje garvit eret ságastallamis. Dát čájeha Heaikka vuollegašvuođa (vrd. </p>
<p>Fredriksen 2017: 5).</p>
<p>Fredriksen čállá ahte Harald Gaski muitala mo sámiid gaskkas leat máŋggalágan gulahallanhámit mat deattuhit vuollegašvuođa eanet go dan ahte leat njuolggočoalat.</p>
<p>Ovdamearkka dihte geažideapmi lea sámiid gaskkas dábálaš gulahallanvuohki go lea juoga maid man nu sivas ii áiggo dadjat njuolgga (Fredriksen 2015: 94, guldalan Gaski, NRK Sápmi 2011). Fredriksen (2015, 2017) čilge ahte dát erenoamáš hállanvuohki gávdno sámi servvodagas ja sámi girjjálašvuođas. Ulbmil hállanvugiin lea garvit nuppi olbmo duolbmama.</p>
<p>Jus galgá nákcet lohkat <span type="quote">“linnjáid gaskkas”</span> dárbbašuvvo máhttu dan birra. Dát lohkan <span type="quote">“linnjáid gaskkas”</span> gullá sámi njálmmálaš árbevirrui ja beaivválaš eallimii. Jus siskkabeale konteaksta lea oahpis, ii buot dárbbaš daddjot sániiguin. Olmmoš sáhttá maiddái jávohuvvat ja dan bokte 24 čájehit ahte son ii leat ovttaoaivilis. Jus dán veardida dáža máilmmiin, de doppe lea jávohisvuođas justa nuppelágan mearkkašupmi. Sátnevájas 'Den som tier samtykker' muitala ahte jávohisvuođain don čájehat ahte leat ovttaoaivilis áššiin. 25 3. Metodaoassi 3.1 Metodalaš lahkaneapmi </p>
<p>Go logan girjjálašvuođa teavsttaid, de boahtá munnje muhtumin dat dovdu ahte munnje lea mii nu oahpis dán muitalusas. Dajan nu mo Fredriksen (2012b: 52) “In oro máhttimin riekta artikuleret dovddu mii mus lea go muhtumin logan teakstaosiid ja dovddan ahte “ <em type="italic">dát lea mo nu munnje oahpis </em>”. Aimo Aikio čállá <em type="italic">mieldieđu </em>birra, ja mo olbmo mieldiehtu addá lassi dieđu, ovdamearkka dihte čiegus dieđu bokte. Čiegus diehtu lea diehtu man eai dieđe earát go muhtumat dahje muhtun joavkkut. Aikio čilge dan sullii seamma láhkai go Fredriksen: <span type="quote">“Olmmoš, gean hálddus lea čiegus diehtu, ii sáhte čilget dan, iige čilget dieđu vuođu ja duogáža. Son ii sáhte muitalit gos ja mo son lea dieđu ožžon, iige álo leat oba diđolaš das, ahte su hálddus lea dát diehtu”</span> (Aikio 2010: 77). </p>
<p>Áiggun lahkanit teavsttaid konteavstta máhtuin, mii sisttisdoallá kultuvrralaš, gielalaš ja sosiálalaš máhtu. Dasa geavahan luohteteoriija vuođđun, go geahčadan earret eará persovnnaid gaskavuođaid teakstadujiin ja makkár rollat sis leat báikegottis.</p>
<p>Luohteárbevierus lea guovddážis mo nubbi oaidná nuppi olbmo, ja mo son árvvoštallo servodaga norpmaid ja dábiid mielde. Nuppe dáfus áiggun lahkanit teavsttaid ja persovnnaguorahallama oarjemáilmmi paradigmain, ja dasa lean válljen geavahit osiid narratologiijas.</p>
<p>Maori dutki Graham H. Smith gohčoda dákkár lágan dutkama eklektalaš metodologiijan, mii máksá ahte sáhttá geavahit metodologalaš gaskaomiid máŋggaid rávnnjiin. Son dadjá maid ahte eklektalaš dutkanvuohki hástala gáržžes, monokultuvrralaš dutkanvugiid maid dávjá gávdná oarjemáilmmi akademiijas. Dan sivas son háliida bargat dan ala mo sáhttá ovddidit ja geavahit maori gaskaomiid dutkamin maori gullevaš fáttáid, ja dan láhkai viiddidit akademihkalaš válljenmuni teorehtalaš ja metodologalaš veahkkeneavvuid ja reaidduid hárrái (Kovach 2009: 88, vrd. Krupat 1992: 232-248, lohkan Fredriksen 2015: 58). Lill Tove</p>
<p>Fredriksen (2015) maid háliida buktit lasi dutkanperspektiivvaid sámi girjjálašvuođa dutkamii, ja dahká dan go son, lassin oarjemáilmmi paradigmain, geavaha luohteárbevieru hukset luohteteoriija vuođđun iežas prosa dutkamuššii. Lassin oarjemáilmmi paradigma geavahan iežan kulturmáhtu ja konteavstta dutkanbarggus. Sivva dasa lea ahte mun háliidan iežan analysabarggus eambbo geahčadit persovnnaid rollaid ja mo sii doibmet sámi servvodagas go dušše čállit buhtes teakstaanalysa. 26 3.2 Narratologiija</p>
<p>Go analyseren muitalusa diskursa, geavahan iežan kultuvrralaš duogáža ja máhtu dasa, oktan narratologiija teoriijain. Mu ulbmil guorahallamiin lea guorahallat ja čuovvut váldo- ja oalgepersovnnaid <em type="italic">Earrodearvvuođat </em>ja <em type="italic">Jievjaheargi </em>muitalusain dihto dáhpáhusain. </p>
<p>Geavahan erenoamážit Rolf Gaasland (2009) girjji <em type="italic">Fortellerens hemmeligheter. Innføring i litterær analyse </em>. Gaasland lea geavahan osiid narratologiija teoriijas ja ráhkadan girjjálašvuođa metoda oahppogirjji. 14 </p>
<p>Gaasland mielde narratologiija teoriijas ferte sirret muitalusa ja muitalusa diskursa. 15 </p>
<p>Muitalus leat dáhpáhusat bardojuvvon kronologalaččat, vissis áigemeari badjel ja vissis olbmot geat leat mielde ráhkadeamen dáhpáhusaid (Gaasland 2009: 21-23).</p>
<p>Girjjálašvuođadutki H. Porter Abbott, gii bargá narratologiija teoriijain, gohčoda dan dáhpáhusráidun, ja dadjá maid ahte jus eai leat dáhpáhusat mielde, de ii sáhte gohčodit teavstta narratiivan (Abbot 2008: 13). Gaasland čilge ahte diskursa lea mo dáhpáhusat dahje dáhpáhusráiddut muitaluvvojit (Gaasland 2009: 22-23). Muitalusa diskursa sáhttá vaikkoge álgit dan láhkai ahte čujuha ovddosguvlui nu ahte lohkki juo diehtá man láhkai muitalus loahpahuvvo. Go mun refereren novellii, de čujuhan muitalussii, ja go mun analyseren novealla, de mun analyseren muitalusa diskursa. 1920 logus čálii Boris Tomasjevskij fabula ja sjuzet birra ja ásahii dáinna lágiin oainnu ahte ferte leat erohus gaskal muitalusa ja diskursa (Lothe 1994: 16). Fabula sáhttá buohtastahttit doahpagiin muitalus, mainna oaivvilduvvo ahte lohkki lohká dahje muitala fikšuvnna teavstta kronologalaččat. Sjuzet doahpagiin oaivvilda Tomasjevskij mo njálmmálaš dahje čálalaš teaksta lea hábmejuvvon, mo muitalus ovdána ja makkár váikkuhangaskoamit geavahuvvojit muitalusas ovdanbuktit teavstta sisdoalu. Lea dehálaš erohus gaskal muitalusa ja muitalusa diskursa, danne go dat muittuha dutkái ja lohkkái ahte seamma muitalus sáhttá muitalit ja dulkot máŋgga láhkai. Guorahallamis leage ávkkálaš guorahallat mo muitaleaddji ovdanbuktá muitalusa. Makkár áššiid ovddida, makkár áššiid viggá čiegadit, ja makkár áššiid ii oppa muital ge. </p>
<p>Abbott ovdanbuktá guokte narratiiva lohkanvuogi, namalassii intenšunála ja symptomáhtalaš lohkanvugiid (2008: 102-106). Intenšunála lohkanvuohki deattuha teavstta osiid ja mo oasit 14 Gaasland lea čállán oahppogirjji Gérard Genettes Proust-analyse vuođul (1972), <em type="italic">Discours du récit. Essai de méthode </em>(Gaasland 2009: 22). 15 Gaasland geavaha doahpagiid historie ja diskurs (Gaasland 2009: 22). 27 leat bardon oktii teakstalaš ollisvuohtan. Dan oktavuođas son čilge doahpaga hutkkálaš sensibilitehta: <span type="quote">“That sensibility has selected and shaped its events, the order in which they are narrated, the entities involved, the language, the sequence of shots”</span> (Abbot 2008: 102). </p>
<p>Implisihtta čálli lea guovddáš gaskaoapmin dulkodettiin teakstaosiid ollisvuođa ja daid doallevašvuođa. Son čilge ahte implisihtta čálli doaibmá lohkki bokte. Implisihtta čálli ii leat teavstta čálli ja ii ge teavstta muitaleaddji, muhto baicce čálli mii <span type="quote">“ilbmá”</span> teavstta logadettiin.</p>
<p>Dan oktavuođas leage sensibilitehta dehálaš, vai lohkki logadettiin nákce áddet teavstta áigumuša ja teavstta váikkuhangaskaomiid oažžun dihte ovdan teavstta áigumuša (Abbot 2008: 235). Klujeff čilge maid implisihtta muitaleaddji ja ahte son ii oidno teavsttas, nu mo eksplisihtta muitaleaddji bargá. Implisihta muitaleaddji gávdnan lea lohkki duohken. Dán son cealká vuohkkasit ná: <span type="quote">“Teaksta muitá, dan maid muitaleaddji vajáldahttá”</span> (Klujeff 2007: 16-17, iežan jorgalus).</p>
<p>Intenšunála lohkanvuohki deattuha teavstta osiid ja mo dát oasit leat bardon oktii nu ahte teaksta šaddá teakstan. Symptomáhtalaš lohkanvuohki deattuha teavstta olgguldas áššiid.</p>
<p>Dalle šaddá dehálaš bearráigeahččat man konteavsttas teaksta lea riegádan, leaš dal psykologalaš, feministtalaš, kulturmaterialisttalaš, konservatiivva moralisttalaš ja nu ain viidáseappot konteavsttas. Symptomáhtalaš lohkanvugiin eat dárbbaš vuhtii váldit mo implisihtta čálli logahallá narratiivva elemeanttaid ja ollisvuođa (Abbott 2008: 104-105).</p>
<p>Goappašiid lohkanvugiin lea ulbmil gávnnahit teavstta mearkkašumi, leaš dál teavstta siskkabeale áššit mat govveduvvojit dahje teavstta olggobeale áššit. Mun válljen geavahit goappašiid lohkanvugiid iežan dutkosis. Intenšunála lohkanvugiin geavahan osiid narratologiija teoriijas go guorahalan teavsttaid. Symptomáhtalaš lohkanvuohki rahpá mu mielas vejolašvuođa konteavstta áššiid maid doahttalit guorahaladettiin, ja dan láhkai sáhtán ge doahttalit sámi perspektiivvaid. 28 3.3</p>
<p>Teakstaanalyhtalaš guorahallan</p>
<p>Teakstaanalyhtalaš guorahallamis čiekŋudan persovnnadulkomii ja muitalanvuohkái.</p>
<p>Persovnnadulkomis guorahalan sihke siskkáldas ja olgguldas iešvuođaid. Dasa geavahan earret eará doahpagiid váldo- ja oalgepersovnna. Dasto geahčadan persovnnaid rollaid muitalusas, ja mo dat ihtet muitalusas. Dutkosis geavahan oarjemáilmmi- ja álgoálbmotparadigma. Konteakstamáhttu- ja áddejupmi šaddá dehálaš lahkananvuohki lohkamis ja teakstaanalyhtalaš guorahallamis, mainna mun deattuhan earret eará gulahallama ja gulahallanvugiid olbmuid gaskkas, makkár rollat sis leat smávva sámi báikegottiin, ja jurddašanvugiid mat ihtet teavsttain. Luohteárbevieru- ja teoriija geavahan lassin go geahčadan mo persovnnat leat govviduvvon. 3.3.1 Muitaleaddji</p>
<p>Gaasland (2009: 24-25) čállá ahte lea dábálaš juohkit muitaleaddjijiena vuosttaš- dahje goalmmátpersovdnan. Vuosttašpersovnna jietna ilbmá <span type="quote">“mun”</span> jienain teavsttain, ja goalmmátpersovnna jietna namahis jienain. <em type="italic">Jievjahearggi </em>muitalusas molsu muitaleaddjijietna dávjá. Lill Tove Fredriksen (2011) čállá artihkkalis <em type="italic">En skrivekyndig pioner i Jovnna-Ánde Vests romantriologi Árbbolaččat </em>ahte dát molsun gaskkal vuosttáš,- ja goalmmátpersovnna-muitaleaddji lea dábálaš váikkuhangaskaoapmi sámi njálmmálaš árbevierus. Molsun ealáskahttá ja addá tekstii soddjilvuođa, dasa lassin ahte muitalus sáhttá šaddat eanet gelddolaš ja dramáhtalaš (Fredriksen 2011: 329). </p>
<p>Geahččansaji molsun dagaha ahte háhkanvejolašvuohta persovnnaid ja dilálašvuođa birra maid molsašuvvá. Go lea vuosttašpersovnna-muitaleaddji, Gaasland gohčoda geahččansaji interna (Gaasland 2009: 28-30, 43-45, vrd. Klujeff 2007: 23). Lohkki oažžu dieđuid vuosttašpersovnnas ja dan láhkai beassá diehtit ja oahpásmuvvat su jurdagiidda ja dovdduide.</p>
<p>Vuosttašpersovnna-muitaleaddjis lea gáržžádus danne go son ii dieđe eará persovnnaid dovdduid ja jurdagiid. Goalmmátpersovnna-muitaleaddji sáhttá ges addit ollu dieđuid jus lea nu gohčoduvvon buotdiehttin. Dalle lea eksterna geahččanguovlu, ja muitaleaddji ii oasálastte muitalussii. Buotdiehtti muitaleaddji sáhttá válljet čiegadit áššiid persovnnaide geat leat mielde muitalusas, muhto muitalit daid lohkkái. Nuppe láhkai sáhttá buotdiehtti muitaleaddji válljet ahte ii muital visot lohkkáige, ovdamearkka dihte persovnnaid jurdagiid ja dovdduid birra. Lohkki ferte dalle ieš dulkot ja reflekteret ollu eambbo dan ektui go jus muitaleaddjis lea eanet rabas muitalanstiilla. Dan láhkai sáhttá dadjat ahte buotdiehtti muitaleaddji unnán seaguha iežas muitalussii. Dat mii dalle sáhttá veahkehit lohkki, leat dialogat. Dialogaid bokte 29 oažžu lohkki dieđuid persovnnain. Olggobeale muitaleaddji lea dat mii lea áibbas olggobealde muitalusa, mii muitala muitalusa diskursa loddeperspektiivvas, ja nuppe háve fas hui lahka muitalusa. Muitaleaddji sáhttá válljet omd. govvet váldopersovnna olgguldas ja siskkildas iešvuođaid. Nuppe dáfus sáhttá válljet dušše govvet nuppi persovnna olgguldashámi. Dán lágan molsun dahká ahte lohkki oahpásmuvvá muhtin persovnnaide buorebut go nuppiin.</p>
<p>Gaasland čállá ahte lea dehálaš dutkat muitaleaddji luohtehahttivuođa (Gaasland 2009: 96).</p>
<p>Dialogat muitalusa diskursas leat mielde loktemin muitaleaddji luohtehahttivuođa ja dan maid muitaleaddji govvida lohkkái. 3.3.2 Persovnnat</p>
<p>Persovnnaguorahallamis guorahalan persovnnaid iešvuođaid ja sin rollaid muitalusas.</p>
<p>Guorahalan álggus persovnnaid siskkáldas- ja olgguldas iešvuođaid. Siskkáldas iešvuođaide gullet ovdamearkka dihte mo persovdna láhtte iešguđetge dilálašvuođain, su jurddašeapmi dihto dáhpáhusain, makkár máilmmigovva ja guottut sus leat ja mo son ovdána muitalusas.</p>
<p>Olgguldas iešvuođaide gullet fysalaš dovdomearkkat.</p>
<p>Oahpásmuvvanprosessii oainnán teavstta persovnnaid albma olmmožin lassin fiktiivva persovdnan, mii mearkkaša ahte persovnnat narratiivva teavsttain muittuhit ja láhttejit dego persovnnat albma eallimis. Gaasland čállá dán duppalmearkkašeami birra, ahte olmmošlágan persovdna ilbmá lohkkái logadettiin teavstta, ja fiktiivva persovdna ges čállon sániiguin báhpáris (Gaasland 2009: 96).</p>
<p>Gáibiduvvo áicilaš lohkki identifiseret ja ortnegiid bidjat persovnnaid iešvuođaid ja rollaid.</p>
<p>Dan bargui geavahan intenšunála lohkanvuogi man birra Abbot čállá (2008: 235). Dasa gáibiduvvo sensibilitehta, nu ahte lohkki logadettiin nákce áddet teavstta áigumuša ja teavstta váikkuhangaskaomiid oažžun dihte ovdan teavstta áigumuša. Reaidun dasa mun geavahan dieđuid maid muitaleaddji buktá, leaš dál vuosttaš- dahje goalmmátpersovnna-muitaleaddji.</p>
<p>Váldopersovdna lea son gii eanemusat ovdána muitalusas, ja son gii jođiha muitalusa ovddosguvlui. Sus leat maid eanet olmmošlaš iešvuođat go daid eará persovnnain geat leat mielde. Lohkki beassá eambbo diehtit váldopersovnna birra go oalgepersovnnaid birra. Earret go analiiseret persovnnaid iešvuođaid, lea maid dehálaš analiiseret persovnnaid rollaid muitalusas ja mo persovnnat doibmet gaskaneaset (Gaasland 2009: 99). Lohkki sáhttá de hukset gova váldopersovnnas, dahje dehálaš oalgepersovnnain. E.M. Foster (1927) geavahii 30 doahpagiid <em type="italic">flat16 </em>and <em type="italic">ruond characters17. </em>Duolba persovnnas leat dávjá dušše okta dahje moadde iešvuođa persovnna doaibmamis, ja son ii dađe eanet ovdan muitalusas. Duolba persovdna maid sáhttá govviduvvot stereotiipan jus sus lea dušše okta iešvuohta mii ilbmá teavsttas. Jorba persovnnas leat máŋga iešvuođa mat ilbmet muitalusas, ležžet dál positiivva dahje negatiivva bealit (Gaasland 2009: 105-106, Abbot 2008: 133-135). Váldo- ja oalgepersovnnat čilgejuvvojit dávjá vuođđoleabbot jorba- ja duolbapersovnna typoliseremiin, nannen dihte váldopersovnna ja dehálaš oalgepersovnnaid ja sin rollaid muitalusas. </p>
<p>Lea vuosttaš- dahje goalmmátpersovdna mii juohká dieđuid persovnnaid birra lohkkái. Muđui lohkki sáhttá háhkat dieđuid persovnnaid birra go lohká vuosttaspersovnna jurdagiid ja daguid birra, dahje jus eará persovnnat teavsttas muitalit juoidá su birra (Gaasland 2009: 96-98).</p>
<p>Noveallain ii addo nu čielga govva persovnnain, go novealla lea oanehis teaksta ja čálli ii čáhkket nu ollu detáljaid dasa coggat. Dávjá ii muitaluvvo persovnnaid olgguldas hámi birra, dahje sin jurddašanvuogi birra, earret dat mii lea novealla fáddá čadnon persovnnaide.</p>
<p>Máŋgii go lohkat teavsttaid, orru ahte persovdna ja persovnna dagut ja jurdagat leat oahppásat. Dat lea maid das gitta gii lohká ja maid lea vásihan dán rádjái eallimis. Mii diehtit ahte mii sáhttit dulkot ja áddet teavsttaid iešguđetge láhkai. Muhtumin maid sáhttá vásihit ahte dađe eanet go lohká ja čiekŋuda tekstii, de sáhttet ihtit ođđa elemeanttat maid álggus ii oaidnán. Dan dihte ferte muittus atnit analyseredettiin ahte ii gieđahala ja buohtastahte jorba persovnnaid albma olmmožin dábálaš eallimis. Jorba persovdna sáhttá leat hui seammalágán go mun ja don, ja sisttisdoallat iešvuođaid ja kompleksitehta mat mis leat (Gaasland 2009: 106). Lothe čállá lea dehálaš ahte lohkki relatere iežas vásáhusaid fiktiiva persovnnaide. Dán láhkai sáhttá šaddat lohkkái miellagiddevaš lohkat muitalusaid, mii fas mielddisbuktá álkitvuođa analysabargui (Lothe 1994: 90). Son maid čállá ahte vaikko persovnna dagut ja jurdagat orrot lohkkái oahppásat, ferte muittus doallat ahte leat fikšuvnna persovnnat, abstraherejuvvon teavstta ulbmilis ja dilálašvuođas (Lothe 1994: 90, vrd. Gaasland 2009: 96). 16 Sámegillii duolba persovdna. 17 Sámegillii jorba persovdna. 31 4. Eearrodearvvuođat 4.1 Referáhta</p>
<p><em type="italic">Earrodearvvuođat </em>noveallas lohkki čuovvu váldopersovnna Kristiina ja su áigumušaid ravget iežas loahpalaččat bođuid ovddežis. Novealla álgá go Kristiina jurddaša mo son eahpelihkostuvai vuosttaš geahččalemiin eaŋgalasgiela lohkat universitehtas. Dál son lea máhccan fas gaskaboddosaččat ruoktot, eatni ja áhči lusa. Kristiina váhnemiin lea buvda mii lea johtán sogas sohkii. Novealla jorrá buvdda doaibmama birra, Kristiina jurdagiid eret beassat ruovttobáikkis ja mo erenomážit su áhčči, gii lea nubbi váldopersovdna, seaguha iežas </p>
<p>Kristiina plánaide. Kristiina doaivva lea beassat stuorra máilbmái ja duddjogoahtit mohtabiktasiid. Novealla álggus muitaluvvo mo son pláne ja bargá áŋgirat dainna prošeavttain. Son veahkeha váhnen guoktá buvdabargguin, ja maŋŋá barggu son joatká iežas prošeavttain. Logadettiin novealla, lohkki ádde dađistaga ahte áššit rivdet. Buvdda hommát mannet ovddosguvlui, ja sisaboađus lassána Kristiina geažil. Áhči mielas lea hui somá go dan fuobmá, ja viggá dađistaga noveallas hálahit Kristiina nu ahte son álggášii olles áiggi bargat buvddas, ja dan láhkai váikkuhit Kristiina guođđit iežas boahtteáiggi plánaid. Lohkki čuovvu</p>
<p>Kristiina ja áhči plánaid. Dađistaga go muitalus ovdána, de molsot plánat dego saji. Áhči plána oažžut Kristiina váldit badjelássii gávpebargguid ovdána, ja Kristiina plána ravget iežas loahpalaččat bođuid ovddežis heaittihuvvo. 32 4.2 Analysaoassi</p>
<p><em type="italic">Earrodearvvuođat </em>novealla dáhpáhuvvá muhtin smávva sámi gilážis dálá áiggis. Lohkki čuovvu váldopersovnnaid Kristiina ja su áhči, geat fievrrideaba muitalusa ovddusgovlui. </p>
<p>Muitalusa dáhpáhusat leat Kristiina boahtteáiggi jurdagiid ja plánaid birra, ja mo su áhčči dasa seaguha iežas jurdagiin ja plánain. Muitalus jorrá ja ovdána dan dáhpáhusa ektui.</p>
<p>Kristiina rolla muitalusas lea mo son ovddasta ođđaáigásaš plána ja ođđaáigásaš jurddašeami mii ravgešii su loahpalaččat bođuid ovddežis, ja eret báikegottis ja kollektiivva vuoiŋŋas.</p>
<p>Áhči rolla muitalusas šaddá kontrástan Kristiina ođđaáigásaš jurddašeapmái, go son ovddasta árbevirolaš eallin -ja jurddašanvuogi. Ii leat nu ahte son dadjá dan njuolgga ahte vuostálastá ođđaáiggi ja jurddašeami mii dolvvošii Kristiina eret báikegottis. Áhči rolla šaddá eambbo mo galggašii neavvut nieidda rivttes bálgái go oaidná ahte Kristiina ii áibbas lihkostuva iežas plánain, ja mo son dađistaga hálaha Kristiina bissut ruovttobáikkis ja bargat buvddas, ja leat oassin kollektiivva vuoiŋŋas. Áhčči illá luoittášii Kristiina vuolgit. Dat ii boađe nu bures ovdan muitalusas, muhto lohkki vuohttá áhči jurddašeami ja doaivaga ságastallamiin gaskal nieidda ja áhči.</p>
<p>Dialogain ja ságastallamiin lohkki lohká mo áhčči hui čehpet láidesta Kristiina bálgá ala man jáhkká buoremusat niidii, mii lea bissut ruovttobáikkis ja bargat buvddas, ja dainna láhkii váldit oasi kollektiivva vuoiŋŋas. Narratologiija teoriijain analyseren ja čuovun váldopersovnnaid ja sudno rollaid muitalusas. Luohteteoriijain analyseren ja čuovun ovttaskasolbmo sajádaga ja rolla báikegottis, ja mo son doaibmá kollektiivvalaš vuoiŋŋas.</p>
<p>Sáhttá dadjat ahte áhčči lea son gii duvdá Kristiina fas báikegoddái ja kollektiivvalaš vuigŋii.</p>
<p>Analysaoasis geahččalan gođđit dán guovtti teoriija oktii, ja sávan lohkki nákce vuohttit luohteteoriija ja eamiálbmotperspektiivva analysas. . 33 4.3 Muitalusa struktuvra</p>
<p>Noveallas lea in medias res-álgu, mii doalvu lohkki njuolga dáhpáhussii. Ovdamunni dainna lágiin álggahit novealla, lea ahte lohkki mokta joatkit lohkama boktojuvvo. Lohkki háliida diehtit mo Kristiina áigu iežas ravget loahpalaččat bođuid ovddežis, ja lihkostuvvá go</p>
<p>Kristiina iežas plánain: <span type="quote">“Kristiina lei duođas. Ná ii sáhttán šat guhká joatkit. Áidna čoavddus olggos dálá dilis lei ravget iežas loahpalaččat bođuid ovddežis. Su vuosttaš geahččaleapmi olggos oahpes birrasis lei eahpelihkostuvvan”</span> (s.27).</p>
<p>Dasto joatká muitalus mas muitaleaddji referere dasa mii ovdal lea dáhpáhuvvan:</p>
<p>Su vuosttaš geahččaleapmi olggos oahpes birrasis lei eahpelihkostuvvan. Go son lei geargan skuvllas, de lei stuđeregoahtán eaŋgalasgiela universitehtas. Fargga son lei goit fuomášan ahte diet ii lean su várás. Teorehtalaš lohkamat eai heiven su praktihkalaš jurddašanvuohkái. Golbma jagi ledje mannan áibbas duššáš moderna gielaid fakultehtas. Dasto son lei lohkagoahtán sosiologiija. Muhto ii son lean beassan riekta dasage sisa. Nube son lei viimmat jorgalan sealggi universitehtii ja máhccan fas dohko, gos lei vuolgán. (s.27)</p>
<p>Lea eksterna goalmmátpersovdna mii muitala, ja doalvu muitalusa ovddusgovlui. Eksterna muitaleaddji geahččanguovlu lea olggobeale muitalusa. Muhtumin eksterna muitaleaddji geassáda iežas eret muitalusas, ja lohkki lohká muitalusa <span type="quote">“loddeperspektiivvas”</span>. Nuppe dáfus eksterna muitaleaddji sáhttá boahtit lagabui persovnna gean birra muitala. Gaasland (2009: 29-30) čállá ahte eksterna muitaleaddji juo measta sáhttá <span type="quote">“oaidnit persovnnaid jurdagiid”</span>.</p>
<p>Bajábeale sitáhtas molsašuddá eksterna muitaleaddji <span type="quote">“loddeperspektiivvas”</span> dasa ahte muitaleaddji dego lohká Kristiina jurdagiid skuvlavázzima birra. Dasa lassin leat dialogat dehálaš oassin muitalusa struktuvrii. Muitalusas leat máŋga ságastallanbottu gaskal Kristiina ja su váhnemiid, ja dainna láhkii muitalus maid ovdána dialogaid bokte.18</p>
<p>Muitalusa diskursa muitaluvvo kronologalaččat, gos muhtin oasit muitaluvvojit preterihtta hámis. Preterihtta geavaheapmi geavahuvvo go Kristiina jurddaša mo manai skuvllavázzimiin, ja go áhčči muitala buvdahommáid birra ja mo ovdalis áiggis lea leamaš.</p>
<p>Nieidda áhčči maid searvá Kristiina plánaide, ja muitalus jorrá dan birra maid Kristiina smiehttá boahtteáigge hárrái, ja maid su váhnemat, ja erenoamážit su áhčči jurddaša dan ektui.</p>
<p>Muitalusa dáhpáhusat bistet moadde jagi, ja lohkki čuovvu mo Kristiina dađistaga, measta fuomáškeahttá, jorggiha iežas plánaid. Muitalusa juotna ovdána gululdaga, ja govvida sihke muitalusa olgguldas- ja siskkáldas govvádusa bures. Siskkáldas struktuvrrain mun erenoamážit smiehtan mo váldopersovnnat govviduvvojit, man birra čálán váldopersovnna 18 Gč dán bárggus kap. 4.4.1 34 analysaoasis. Olgguldas struktuvra ovdána jahkodagaid mielde, man birra čálán oasis <em type="italic">Áigi vássá. </em>19 </p>
<p>Muitalusa struktuvra muittuha olbmo gii lea gierdevaš ja jierbmái, nu mo Kristiina áhčči govviduvvo. Gierdevašvuođain oaivvildan ahte olmmoš ii gánnet hohpohallat, ja ahte galgá leat dan mađe áicil vai diehtá mo galgá ságastallanbottuin hálahit nieidda rivttes bálgá ala vai nieidda eallin njuolgá rivttes guvlui, ja várra maid áhči miela miel. Aimo Aikio čállá man dehálaš lea máhttit jurdagiin maid johtit njuolgga, vai ii báze jorrat daid ovttaid jurdagiin iige ovdán ja sáhttá vel loahpas jorralit áibbas (Aikio 2010: 61-62). Čuovvovaš ságastallamis lohkki áicá mo áhčči, gierdevašvuođain ja jierpmálašvuođain, viggá jeđđet nieidda maŋŋá go sii leat háleštan ahte skuvllavázzin ii lihkostuvvan. Lohkki oaidná ahte áhčči háliida veahkehit nieidda ovddosguvlui eallimis vai nieida ii bázahala ovddeš jurdagiidda iežas boahtteáiggi plánaid hárrái:</p>
<p>Muhto iihan máilbmi diesa gopmán. Dutnje gávdnojit sihkkarit earáge vejolašvuođat. In vuostálastán, go geahččalit vehá earáláhkai ealihit iežat go lea leamaš vierrun min sogas. Miihan leat beakkán giehmansohka. Áibbas dušši min gaskkas lea ohcat daid oahpaheddjiid ja báhpaid, dasgo dakkárat eai leat. Mii eat leat girjjiid bokte duddjon iežamet eallima muhto oastimiin ja vuoittuin ovddosguvlui vuovdimiin. Gal nuge birge ja máhttá. (s.28)</p>
<p>Áhčči jeđđehus oidno bures, ja dás juo sáhttá lohkki vuohttit man guvlui gávpeolmmái viggá nieidda hálahit. Son geažida hui čábbát man bures birge máilmmis vaikko ii leat oahpo gazzan, ja man dehálaš gávpehommá lea sin sohkii. Son geavaha doahpagiid <em type="italic">soga </em>ja <em type="italic">giehmansohka </em>dihtomielalaččat, ja dainna lágiin viggá boktit Kristiina kollektiivvalaš vuoiŋŋa ja integreret su báikegoddái. Fredriksen čállá luohteárbevieru sosiála doaimma birra, mii deattuha ovttaskas olbmo ja joavkku, kollektiivva oktavuođain (Fredriksen 2015: 45). </p>
<p>Novealla álgu ja loahppa sohpet oktii ja čatnet dan láhkai muitalusa oktii. Álgu muitala ahte</p>
<p>Kristiina háliida eret dálá dilis: <span type="quote">“Kristiina lei duođas. Ná ii sáhttán šat guhká joatkit. Áidna čoavddus olggos dálá dilis lei ravget iežas loahpalaččat bođuid ovddežis”</span> (s. 27) Novealla loahpas lohkki lohká mo Kristiina rádjá eret sihke bivttasminstariid ja mohtabiktasiid: <span type="quote">“Válddii bivttasskábes daid imašlaš mohtabiktasiid, [....]. Son geahčadii áigebotta amaslágan gárvvuid ja vázzilii daiguin olggos”</span> (s. 49). Muitalusa loahpas lohkki beassá diehtit ahte</p>
<p>Kristiina guođđá iežas plánaid. Liikká sáhttá dadjat ahte loahppa soahpá álgguin, danne go</p>
<p>Kristiina lea boahtán fas ruovttobáikái maid juo oktii lea geahččalan guođđit. Dasa lassin son oktii vel guođđá maid nu, dán háve bivttasminstariid ja mohtabiktasiid. Sáhttá dadjat ahte son 19 Gč dán barggus kap. 4.3.1 35 dál maid ravge iežas bođuid ovddežis. Sániin 'amaslágan gárvvuid' leat eanet negatiiva konnotašuvnnat go 'mohtabiktasiid', mii lea eanet positiivva sátni.Kristiina árvvoštallagoahtá su iežas ovddeš váibmoášši ja mielamielbarggu eará láhkai, son lea gáidagoahtán dan áigumušas.</p>
<p>Kristiina govviduvvo duođasin. Son ii leat duhtavaš iežas eallimiin ja háliida juoidá bargat vai eallin fas njuolgá. Dát šaddáge muitalusa konflikta. Abbot čállá ahte narratiivva teavstta dovdomearka lea ahte muitalusas lea konflikta ja konflivtta čoavdin. Dávjá sáhttet maid eambbo go dušše okta konflikta (Abbot 2008: 55). <em type="italic">Earrodearvvuođat </em>noveallas mun čuovun vel nuppi konflivtta, namalassii man láhkai áhčči nákce oaččuhit Kristiina bargagoahtit eambbo ahte eambbo sohkabuvddas. Go lohkki lea lohkan olles muitalusa, de son diehtá ahte áhči plána lihkostuvvá. Sáhttá de jearrat, čovdojuvvui go Kristiina plána go lohká mo </p>
<p>Kristiina govviduvvo loahpa muitalusas: <span type="quote">“Son moddjái ja vuvddii, cokkai ruđaid kássii, giittii kundariiddis gávppašeami ovddas ja sávai sin fas buresboahtin buvdii. Su čalmmiin lei fas vuhttostallagoahtán dat seamma ivdni, mii sus lávii geasuheaddji bivttasmálliid plánedettiin”</span> (s.49). Lohkki oažžu gova ahte Kristiina lea dál duhtavaš iežas eallimin, muhto dat govva earáhuvvo go lohká daid maŋimuš cealkagiid noveallas:</p>
<p>Son geahčadii áigebotta amaslágan gárvvuid ja vázzilii daiguin olggos. Čakča lei juo guhkkin. Assás čáhppes balvvat girde ránes almmigoavddi mielde, lei dahkamin vuosttaš albma dálveriđu. Son leahkastii áiteuvssa ja bálkestii biktasiid eará šlámbariid jovkui. Su mielas finadii juogalágan sivalašvuođadovdu, dego livččii dahkan juoga heivemeahttun dagu eallima vuostá. (s.49).</p>
<p>Čálán Kristiina boahtteáigge jurdagiid birra <em type="italic">Váldopersovnna Kristiina </em>oasis. 20 4.3.1 Áigi vássá… </p>
<p><em type="italic">Earrodearvvuođat </em>muitalusa struktuvra ovdána čielgasit oktan áiggi ja áigodaga ovdánemiin. </p>
<p>Dađistaga go muitalus ovdána, lohkki čuovvu muitalusa variašuvnnaid ja nuppástuvvamiid jahkodagaid molsašuddama vuođul. Paralleallan áigodagaid variašuvnnaide ja molsašuddamiidda čuovvu lohkki mo Kristiina boahtteáiggi plánat molsot saji áhči boahtteáiggi plánain, mii lea oaččuhit Kristiina bargagoahtit sohkabuvddas. Dan láhkai sáhttá dadjat ahte diskursa juotna ja váldopersovnnaid rollat johtet giehtalágaid. Lill Tove</p>
<p>Fredriksen (2013) lea čállán artihkkala <em type="italic">Seasons and the cycle of life in Jovnna-Ándde Vest`s </em>20 Gč. Dán barggus kap. 4.5, 4.5.1 ja 4.5.2. 36 <em type="italic">novel triology, </em>21 mas son gieđahallá dán fáttá. Artihkkalis son guorahallá mo jahkodagat leat mielde struktureremin muitalusa, ja makkár oktavuohta lea gaskal struktuvrra, muitalusa ja dihto persovnnaid romanaráiddus. Son háliida vástádusa dasa mo jahkodaga molsun ja variašuvnnat váikkuhit romána persovnnaide. Artihkkalis Fredriksen čilge mo dákkár lágan struktuvra váikkuha erenoamážit dihto persovnnaide romanaráiddus. </p>
<p><em type="italic">Earrodearvvuođat </em>teaksta lea viehka guhkki, ja diskursa logadettiin orru áigi muhtumin bisáneamen, ja muhtumin fas manná jođánit. Okta sivva njoahcivuhtii sáhttá leat go dialogat teavsttas váldet dan mađe ollu saji, ja lohkki dego oasálastá ságastallamiidda. Teaksta lea kronologalaš ja dáhpáhuvvá moadde jagi badjel, ja áigi vássá jahkodagaid mielde. Vuosttaš háve go lohkki oažžu dieđu áiggi birra, lea go goalmmátpersovnna-muitaleaddji muitala vássán áiggi birra ja mo Kristiinas lei mannan skuvlla vázzin: </p>
<p>Golbma jagi ledje mannan áibbas duššaš moderna gielaid fakultehtas. Dasto son lei lohkagoahtán sosiologiija. Muhto ii son lean beassan riekta dasage sisa. Nube son lei viimmat jorgalan sealggi universitehtii ja máhccan fas dohko, gos lei vuolgán. (s.27)</p>
<p>Dás oažžu lohkki dieđu ahte Kristiina lei eret ruovttobáikkis badjelaš golbma jagi ovdal go fas bođii ruovttobáikái. Kristiina lea dál fargga 30 jagi. Golbma jagi leat dieđusge máŋga jagi jus orru ahte dan maid lea doaimmahan daid jagiid leat duššás mannan. Lohkki maid oažžu diehtit ahte Kristiina sohka lea doalahan buvdda máŋggaid buolvvaid áigge: <span type="quote">“Kristiina váhnemat doalaiga buvdda, mii lei johtán sogas juo moanaid buolvvaid áigge”</span> (s.27). Dál lohkki diehtá áigeperspektiivva sihke Kristiina eallimis ja buvdabarggus, ja mo Kristiina lea smiehttan iežas boahtteáiggi plánaid ollašuhttit. Son bargá áŋgirit ja viššalit, áhčči bargá ges nuppe dáfus gierdevaččat iežas plánain. Dán rájes muitalusa lohkamis lohkki ii šat njuolgga oaččo dieđu ahte jahki lea gollan, earret muitalusa álggus maŋŋá go Kristiina lea fárren ruoktut fas: <span type="quote">“Kristiina lei orodan juo fargga jagi mánnávuođaruovttustis”</span>. (s.27). Nuppe háve go lohkki oažžu dieđu áiggi vássima birra lea go:</p>
<p>Dálvi jorggihišgoahtá giđa guvlui (s.35). Maŋimušge muohtadielkkut sudde ruovttuváris ja giláža giettit runiidišgohte. (s. 36)</p>
<p>Kristiinas leat stuorra plánat iežas bivttasgávpái, son pláne ja jurddaša stuorra sániiguin: <span type="quote">“EXTRAORDINARY”</span> (s.37), ja pláne maid oaivegávpogis finadit geasseluomus geahčadit vejolašvuođaid doppe. Áhčči ges viggá su neavvut mo doppe láhttet, ja seammás vel geažida ahte: <span type="quote">“Muhto bargat dat šaddá oaivegávpogis. Eai doppe ruđat muorain šatta”</span> (s.36). Kristiina 21 Lill Tove Fredriksen čilge dárkilit dán artihkkalis mo sáhttá analiiseret muitalusa struktuvrra, diskursa ja persovnnaid <em type="italic">Árbbolaččat </em>románas. 37 fitná oaivegávpogis, ja go son fas máhca ruovttoluotta, son lea áibbas nuppástuvvan. Sus leat earálágan biktasat, vuovttaid lea ivdnen ja sus lea vel riekkis njunis. Dasto fas áigodat muhttašuvvá, čavčča guvlui: </p>
<p>Geassi jorggihii čavčča guvlui. Bohte vuosttaš galmmaijat ja lasta ruškkodišgođii. (s.38)</p>
<p>Geassi lea vássán, mii lea dat áigodat goas lea eanemus hoahppu Sámis. Dávjá lea nu ahte dalle galgá geargat buot olgobargguid bargat ovdal fas skábma. Čavččabeallái olmmoš fas álgá árgabeaivválaš bargguid bargat, nu mo <em type="italic">Earrodearvvuođat </em>muitalusas maid boahtá ovdan: <span type="quote">“Sin golbmasa eallin lei fas sajáiduvvan ovddežin. Kristiina barggadii árgabeivviid buvddas ja orodii astoáiggiid iežas lanjas”</span> (s.38). Áigi manná johtilit Kristiina plánaid ektui: </p>
<p>Lei muohttigoahtán, vuosttaš háve dan jahkái. (s.39)</p>
<p>Dás lea jahki gollan ja Kristiina lea juo moadde jagi orron ruovttus. Kristiina pláne iežas boahttevaš bargguid, ja sus leat stuorra vuordámušat dasa. Muhto nuppe dáfus son dego áicá mo áigi ja áigodat ovdánit, ja su plána ii čuovo seammá leavttu, go son dadjá:</p>
<p>Lea vuot fargga dálvi. Nu dat áigi vássá ja olmmoš boarásnuvvá. (s.39)</p>
<p>Áigodaga molsašuddamiin lohkki čuovvu diskursa juona ovdáneami olles muitalusas.</p>
<p>Luonddu variašuvnnat ja áiggi molsašuddamat šaddet dan láhkai govvan Kristiina ja áhči eallimii. Liikká sáhttá maid dadjat ahte Kristiina ii dieđe justa goas su plánat galget ollašuvvat. Nu lea maid áigodagain davvin. Mii diehtit ahte dálvvi maŋŋá boahtá giđđa, ja jieŋat suddagohtet, muhto justa goas dat dáhpáhuvvá Sámis sáhttá varieret muhtin vahkuin jagis jahkái (vrd. Fredriksen 2013: 260).</p>
<p>Áigi ja áigodagat ovdánit, ja áhči plána jorggihit Kristiina plána maid ovdána. Lohkki lea dál ožžon muhtinlágan gova das ahte áhčči lea seaguhišgoahtán iežas oainnu Kristiina plánaide, vaikko áhčči maid bures diehtá maid Kristiina ieš háliida. Vehážiid mielde lohkki beassá diehtit ahte gávpealbmá vuordámušat ja jáhkku jorggihit Kristiina plána galget lihkostuvvat:</p>
<p>Diet ii leat seamma olmmoš mii ásaiduvai moadde jagi áigi dán dállui, hoahkala gávpenisu. - Kristiina lea nuppástuvvan. Eat sáhte agibeaivvi bissut seammán. Son lea dan bures ipmirdan ja láhtte dan mielde. (s.39)</p>
<p>Muitalusa diskursa johtá giehtalága áhči plánain. Lohkki áddešgoahtá man guvlui manná.</p>
<p>Dasto dálvvai:</p>
<p>Dálvvai ja skábma govččai giláža. Jahki molsašuvai ja albmi roađđidišgođii fas doppe nuortabeale vuona duohken. Kristiina lei ráhkkanaddan máilbmái ja áhčči fas lei eanet ja eanet jurddašišgoahtán sohkabuvdda boahtteáiggi. (s.40) 38</p>
<p>Sitáhtas boahtá ovdan ahte muitalusas skábma vássá johtilit, ja áigi fas čuvggoda. Dat muitala ahte skábman ii dáhpáhuvvan nu ollu Kristiina ja su bearrašis. Skábma lea árbevirolaččat dat áigodat jagis goas bargo unnimusat, ja eallin lea jaskat. Beaivvit leat oanehaččat, ja beaivečuovga illá oidno. Easka go albmi fas roađđidišgođii, Kristiina lea ráhkkaneamen máilbmái, ja áhčči jurddaša eanet ja eanet buvdda boahtteáiggi ja mo su plána galggašii lihkostuvvat. Muitalusa ovdáneamis áhčči ain duollet dalle geažida Kristiinai juoga nu buvdda birra, dassážii go mearrida ahte dál son gal ferte bidjat leavttu iežas plánaide:</p>
<p>Gávpeolmmái diđii ahte dál ii lean šat dušše eahpemearálaš geažidemiid áigi muhto dás duohko son galggai roahkkadeappot doaibmagoahtit. Muđui sáhtii leat beare maŋŋit. Giđđa lei juo guhkkin, go sii vuot čohkkájedje borramušbeavddis. (s.41)</p>
<p>Sii ságastallet ja áhčči muitala Kristiinai makkár doaibma buvddas lea leamaš sin sohkii:</p>
<p>Dat min buvda lea goas nu biebman olles soga, láhttestii gávpeolmmái. –Dieđán, dieđán, nivkalii Kristiina. - Ja manin ii dás duohkoge! (s .41-42)</p>
<p>Áigi ovdána giđđadálvvis geassái:</p>
<p>Vásse beassážat ja válbor ja bođii ođđa geassi. (s.43)</p>
<p>Váhnemiid buvda ja dienas lea sakka lassánan, ja áhčči rápmo ja čilge Kristiinai ahte son dat lea dasa sivvan. Kristiina árvida maid áhčči geahččala rámiin ja dadjá: <span type="quote">“Ipmirdan bures maid leat vikkaheamen, áhčči. Muhto ovddežii ii leat máhccamuš”</span> (s.44). Dasto áhčči joatká hálahit nieidda ahte ii juo veháš áigái juoba báze bargat buvddas, ja Kristiina dasa mieđiha.</p>
<p>Vásii geassi ja bođii čakča vuosttaš galmmaijaiguin ja riđuiguin. (s.45)</p>
<p>Kristiina áhčči lea dán áigebottas joatkán barggu jorggihit Kristiina plánaid áibbas, ja son jurddaša dál dušše mo son galgá dorvvastit boares sohkabuvdda boahtteáiggi.</p>
<p>Vásse hállemasat ja dálvagođii. (s.45)</p>
<p>Dál gávpeolmmái lea mášohuddagoahtán, ja vuorddaša nieidda plánaid ja mo daiguin manná.</p>
<p>Áigi ovdána, ja nieida buđalda iežas muohtabiktasa plánaiguin. Gávpeolmmái ges buđalda sohkabuvdda plánain, ja hálaha nieidda juohke láhkai. Áigi hurgá:</p>
<p>Bohte juovllat, vásii ođđajahki ja beaivi guovllastii fas badjel eatnamiid vuona duohken. (s.47)</p>
<p>Dál lohkki oažžu ođđa gova Kristiina jurdagiin goalmmátpersovnna-muitaleaddjis: <span type="quote">“Eahpádusa siepman lei goit ihtigoahtán su mielabotnis. Vaikko dalle lei erenoamáš fiinna 39 giđđa, de son ii šat fáhtehallan daidda seamma dovdamušaide, maid čáppa beaivvádatbeaivvit lávejedje sus čuoččáldahttit”</span> (s.47).</p>
<p>Lill Tove Fredriksen (2013) čállá mo dihto áigodagat sáhttet dagahit váttisvuođaid muhtin olbmuide. Erenoamážit skábma ja giđđa leat dakkár áigodagat. Son čujuha ovtta ovdamerkii</p>
<p><em type="italic">Árbbolaččat </em>románas, ahte skábma lea losses áigi Máhte-Máhtii: <span type="quote">“He was starting to feel better, starting to recover. During skábma he was often very despondent, he just buried his mind in melancholic thoughts and wanted to stay in bed”</span> (ÁIII, 11, lohkan Fredriksen 2013: 236-264, Fredriksen jorgalus). <em type="italic">Earrodearvvuođat </em>noveallas ii vuhtto ahte dihto áigodat čuohcá millii, muhto lohkki vuohttá ahte áiggi ovdáneapmi čuohcá sihke Kristiina ja áhči millii. </p>
<p>Maŋŋá dálvvi de fas geasui:</p>
<p>Dát geassi lei olbmuid muitalusaid mielde okta buot čábbásepmosiin guhkes áigái. Kristiina ii dan fuomášan. Son ii váldán geasseluomu iige son láven šat doamihit buvdabarggu maŋŋil iežas latnjii. Su beaivvit vásse buori muddui boares sohkabuvddas. (s.48)</p>
<p>Gávpeolmmái plána oažžut Kristiina bargat eambbo ahte eambbo sohkabuvddas orru lihkustuvvamin. Geassi jorggihišgođii čavčča guvlui:</p>
<p>Geassi állanii čavčča guvlui ja ruovttovári sogat ja skábit šearrágohte fas guhkes skápma ovdasii. (s.48-49)</p>
<p>Kristiina lea dál guođđán iežas plánaid, ja áhči plána lea lihkostuvvan. Kristiina háliida dál bargat okto buvddas, ja dan láhkai čájehit ahte son birgehallá iehčanassii buvddas. Lohkki guođđá Kristiina ja su váhnemiid muitalusa čavččabeallái:</p>
<p>Čakča lei juo guhkkin. (s.49)</p>
<p>Dát vuohki ahte namuhit mo jahki gollá, lea dávjá geavahuvvon sápmelaččain. Jahkodagat leat erenoamážat sápmelaččaide, go juohke jahkodagas galggai dihto áššiid bargat. Ja go diehtit ahte árbevirolaččat sápmelaččaid jahki lea juhkkojuvvon gávcci áigodahkii, de mii áddet ahte ieš guđetge áigodat lea dehálaš dihto láhkai. Sáhttá maid seamma vuogi geavahit go lea sáhka jándora birra. Dávjá gullo, erenoamážit boarrásat buolvvas, ná daddjon:<span type="quote">”Mun boađán eahketbeallái”</span>. Son gii vuordá guossi diehtá ahte guossi boahtá eahketbeallái, vaikko ii dieđe justa man áiggis. Son gii ii dovdda ja dieđe dán konteavstta, sáhttá dieđusge juoba suhttat ja heađástuvvat go guossi ii almmut áigemeari nu dárkilit. 40 4.4 Muitaleaddji</p>
<p>Muitalusas leat vuosttaš- ja goalmmátpersovnna-muitaleaddji, sihke namahis jietnan ja muitaleaddji gii addá sátnesaji muitalusa váldopersovnnaide. Dasa lassin leat máŋga dialoga, main lohkki oahpásmuvvá buorebut váldopersovnnaide ja boahtá sin lagabui. Noveallas lea sihke interna ja eksterna muitaleaddjiposišuvdna, ja muitaleaddji lea mielde juogo váldopersovdnan dahje persovdnan gii lea mielde muitalusas ja dan láhkai diehtá mii dáhpáhuvvá (vrd. Gaasland 1999: 28). Dialogat leat mielde ealáskahttimin muitalusa, dainna lágiin ahte beassat diehtit maid gii oaivvilda áššis.</p>
<p><em type="italic">Earrodearvvuođat </em>teavsttas goalmmátpersovnna-muitaleaddji muhtumin muitala vássán áiggis, ja dan láhkai vállje iežas doalahit olggobeale muitalusa nu mo dás oaidná: <span type="quote">“Su vuosttaš geahččaleapmi olggos oahpes birrasis lei eahpelihkostuvvan. Go son lei geargan skuvllas, de lei studeregoahtán eaŋgalasgiela universitehtas”</span> (s.27). Buotdiehtti goalmmátpersovnna-muitaleaddji, 22 sáhttá maid seaguhit iežas oainnuid ja guottuid muitalussii (Lothe 1994: 32-33). Dan oaidná ovdamearkka dihte go muitaleaddji muitala viidáseappot Kristiina skuvlavázzima birra: <span type="quote">“Fargga son lei goit fuomášan ahte diet ii lean su várás. Golbma jagi ledje mannan áibbas duššás moderna gielaid fakultehtas”</span> (s.27). Dás lea goalmmátpersovdna mii muitala, muhto sáhttá dás jearrat: leat go dát Kristiina iežas jurdagat ahte golbma jagi ledje mannan áibbas duššáš studeremii, vai lea go goalmmátpersovnna-muitaleaddji gii seaguha iežas oainnu dasa? </p>
<p>Okta vuohki árvvoštallat persovnnaid iešvuođaid, jurdagiid ja guottuid lea dulkot gii hálddaša perspektiivva. Dan sáhttá muitalanvuogi árvvoštallama bokte bargat. Girjjálašvuođa árvvoštalli James Wood (2009: 8 - 10) čállá ahte dábálaš muitaleami stiillat leat njuolggomuitaleapmi, gaskkalaš dahje friija gaskkalaš muitaleapmi.23 Dát stiillat addet muitaleaddjái vejolašvuođa muitalit ieš guđetge láhkai ja ieš guđetge perspektiivvas. </p>
<p>Gaskkalaš stiillain sáhttá muitaleaddji muhtin láhkai duvdit teavstta vuosttašpersovdnii ja su háldui bidjat jurdagiid ja guottuid mat ilbmet teavsttas <em type="italic">. Earrodearvvuođat </em>noveallas lea gaskkalaš muitaleapmi geavahuvvon. Dá muhtin ovdamearkkat teavsttas: 22 Lothe gohččoda eksterna muitaleaddji autorala muitaleaddjin (Lothe 1994: 31-32). 23 Eaŋgalasgillii: <em type="italic">Direct speech, indirect speech, free indirect speech </em>(Wood 2009: 7-9). 41 </p>
<p>Diekkár stuđeremat eai lean mu várás, dajai Kristiina. (s. 28)</p>
<p>Hui duhtavaš ledjen iešge, musge ledje máŋggalágan vuordámušat dán áššis, dajai gávpeolmmái. (s. 28).</p>
<p>Na bođii dat gal Kristiinage viimmat gáfe juhkat, láhttesta eadni. (s. 34).</p>
<p>Vuosttaš ovdamearkkas oaidnit ahte leat Kristiina iežas jurdagat ahte son ii lean nu čeahppi studeret sáni 'dajai' geažil. Kristiina oažžu ovddasvástádusa čilgehussii, ja muitaleaddji garvá dan láhkai iežas jurdagiid ja oainnu eret. Ii leat gal sihkkar ahte muitaleaddjis leage dakkár govva Kristiinas ahte sutnje ii leat studeren mange veara, muhto gaskkalaš stiilla geavahemiin lohkki oažžu dieđu persovnnas. Nubbi ovdamearkkas oaidná maid gávpeolmmái jurddaša</p>
<p>Kristiina skuvlavázzima birra, go dadjá ahte son lei duhtavaš go nieida lei vuolgán skuvllaide.</p>
<p>Maŋimuš ovdamearka čájeha ahte eadni vuorddaša nieidda boahtit káfestallat, ja lohkki ádde ahte káfestallanbottus lea muhtin lágan ulbmil. Dán cealkagis lea sátni 'láhttesta' mii duvdá eadnái ovddasvástádusa. Lohkki áicá ahte eadni lea vuorddašan Kristiina boahtit káfestallat, ja sátni 'viimmat' vel dan nanne.</p>
<p><em type="italic">Earrodearvvuođat </em>muitalusas káfestallan lea dehálaš oassi ságastallanoktavuođas. Jus áigu ságastallamiin lihkostuvvat, de ferte gal káfe vuoššat. Lohkki dan fuobmá dađistaga go muitalus ovdána. Go áhčči áigu háleštit nieiddain, de lea álo juoba borramušbeavddis dahje káffestállan - oktavuođas. Dát vuohki dagaha ahte ságastallan šaddá eahpeformálalaš, ja sáhka jorrá ovddusgovlui lunddolaččat ja njuovžilit.24 Dán láhkai šaddá káfestállan guovddáš elemeantta dasa mo áhčči dan geavaha ságastallamiin, nu go geažidit Kristiina ja jearahallat su boahtteáiggi hárrái. Sáhttá maid várra dadjat ahte váhnen guovttos geavaheaba káfestallanbottu integreret Kristiina báikegoddái. 25 </p>
<p><em type="italic">Earrodearvvuođat </em>muitalusas lea dušše okta eksterna muitaleaddji gii juohká sátnesaji persovnnaide. Geahččanguovlu juhkkojuvvo eksterna muitaleaddji ja vuosttašpersovnnaid gaskkas. Lohkki čuovvu Kristiina áigumuša ravget iežas loahpalaččat bođuid ovddežis ja áhči plána, sihke vuosttaš,- ja goalmmátpersovnna-muitaleaddji perspektiivvas. </p>
<p>Vertikála juohkimiin molsašuvvo muitaleaddji. Gaasland (2009: 25-26) čállá ahte lea goalmmátpersovnna-muitaleaddji mii juohká sátnesaji persovnnaide geat leat mielde 24 Lill Tove Fredriksen (2012a) čállá artihkkalis <em type="italic">Juhkan nisoláibekáfe </em>, nisoláibekáfe funkšuvnna románatriologiijas <em type="italic">Árbbolaččat </em>. 25 Káfestallama birra čálán kap. 4.6.1. 42 fikšuvdnateavsttain. Vertikála juohkin dáhpáhuvvá dávjá <em type="italic">Earrodearvvuođat teavsttat </em>. Dát dáhpáhuvvá dialogain, mat leat stuorra oassi muitalusas. Dan láhkai beassá lohkki lohkat áššiid sihke olggobeale perspektiivvas ja lohkat persovnnaid jurdagiid. Dialogat ihtet áhči ja </p>
<p>Kristiina oktavuođas. Moadde sajis muitalusas lohkat maid Kristiina eatni birra. Molsun gaskal interna ja eksterna muitaleaddji stiillaid lea mielde ealaskáhttemin muitalusa, ja nannemin rivttes gova persovnnain muitalusas. 4.4.1 Dialogat</p>
<p>Dialogat leat dehálaš oasit <em type="italic">Earrodearvvuođat </em>muitalusas go daid bokte lohkki oahpásmuvvá sihke Kristiina ja áhči jurddašemiin ja gulahallanvugiin. Logadettiin <em type="italic">Earrodearvvuođat </em>muitalusa ja daid máŋga dialoga, iđii munnje dovdu ahte dáppe lea mii nu oahpis, ja dan oktavuođas geavahan konteavsttalaš máhtu earret eará sámi gulahallanvugiid ektui.26 Sáhttá dadjat ahte ovdamearkka dihte geažideapmi, mii gullá sámi gulahallanvuohkái, lea oassin luohteteoriijas ja kollektiivva vuoiŋŋas, danne go kodaádden lea guovddáš luohteárbevierus. </p>
<p>Son gii dovdá ja ádde konteavstta ádde maid kodagiela. Dát gealbu ja máhttu dagaha ahte son gii dan hálddaša dovdá gullevašvuođa kollektiivii. Nuppe dáfus sáhttá maid dadjat áhčis vuohki geažidit Kristiinai čatná Kristiina sin gilážii ja kollektiivii.</p>
<p>Wood 27čállá man dehálaš dialoga geavaheapmi lea fikšuvnna teavsttain go dialogain oažžu lohkki dieđu fikšuvnna persovnnas ja iige dušše čállis. Lohkki sáhttá dasto áddet ja dulkot dialogaid iešguđetge láhkai (Wood 2009: 161-162). Sáhttá várra dadjat ahte konteakstamáhttu lea okta sivva dasa ahte lohkki dulko teavsttaid iešguđetge láhkai. Abbot (2008: 40) čállá ahte: <span type="quote">“[…] that the impact of a narrative, including its meaning, is not something that is securely under the author`s control”</span>. Dán sáhttá veardidit hutkkálaš sensibilitehta man birra</p>
<p>Abbot čállá go čilge mo implisihtta čálli <span type="quote">“ilbmá”</span> teavstta logadettiin (Abbot 2008: 102, 235).</p>
<p>Ovdamearkka dihte jus livččii goalmmátpersovnna-muitaleaddji oaidnu mii dušše boađášii oidnosii go lea sáhka Kristiina skuvlavázzima birra: <span type="quote">“Fargga son lei goit fuomášan ahte diet ii lean su várás”</span> (s.27) dan sadjái go:<span type="quote">”Diekkár studeremat eai lean mu várás, dajai Kristiina”</span> (s.28), lohkkái livččii sáhttán báhcit jurdda ahte lei go duohta ahte studeren ii leat Kristiina várás? Dialoga bokte Kristiina duođašta gova. 26 Gulahallanvugiid birra čálán erenoamážit kap. 4.6.1. 27 Wood (2009: 161) čállá maid Henry Green muitalii BBC-radios 1950is dialoga geavaheami birra fikšuvnnas, ja čujuha <em type="italic">Surviving: The Uncollected Writing of Henry Green, </em>ed. Matthew Yorke (1992). 43 </p>
<p>Vuosttašpersovnna-muitaleaddji mii ihtá dialogain ii dárbbaš álo leat nu luohtehahttin girjjálašvuođa teoriija mielde, sivas go lohkki dušše oažžu su jurdagiin ja dieđuin váldit oasi.</p>
<p>Nuppi dáfus čálli ii sáhte leat sihkkar maid nubbi olmmoš smiehttá. Wood čállá dan oktavuođas dialogaid dehálašvuođa birra dan sadjái go geavahit goalmmátpersovnna- muitaleaddji mii muitala maid persovnnat jurddašit teavsttain: <span type="quote">“[….] that such kind of authorial 'assistance' was overbearing, because in life we don`t know what people are like. ’We certainly do not know what other people are thinking and feeling. How can the novelist be so sure?' “(Wood 2009: 162). Son smiehttá eará láhkái go dan mii lea várra leamaš dábálaš girjjálašvuođa teoriijain go lea sáhka vuosttas- ja goalmmátpersovnna-muitaleaddjis go dadjá:”</span>Actually, first-person narration is generally more reliable than unreliable; and third person 'omniscient' narration is generally more partial than omniscient (Wood 2009: 6). Go áigu analiiseret fikšuvdnateavsttaid de ferte dihtomielalaččat smiehttat ahte čálli geavaha iešguđetge vugiid ovdanbuktit perspektiivva, ja de ferte lohkki ges logadettiin ieš dulkot leat go dieđut luohtehahttin. 44 4.5</p>
<p>Váldopersovdna Kristiina</p>
<p>Kristiina háliida fárret eret ruovttobáikkis ja ođasmahttit iežas eallima. Lohkki čuovvu su jurdagiid dan hárrái, ja makkár doaimmaid son bidjá johtui vai niehku ollašuvašii. Dađistaga go muitalus ovdána lohkki fuobmá mo Kristiina plánat vehážiid mielde jorggihit, nu ahte son loahpa loahpas báhcá ruovttobáikái bargat sohkabuvddas. Kristiina plána jorggiha áhči plánaid guvlui, mii lea integreret nieidda báikegoddái. Dát muittuha dan maid Jernsletten čállá luohteárbevieru birra. Luohteárbevierru lea doaibman dainna ulbmiliin ahte integreret olbmuid báikegoddái mánnávuođa rájes juo. Luohti čatná dan láhkai ovttaskas olbmo báikegoddái ja dat govvida mo eará olbmot oidnet du (Jernsletten 1978: 109-110). Áhčči háliida doalahit Kristiina ruovttobáikkis ja dainna láhkii integreret su báikegoddái, kollektiiva vuigŋii. Go lohkki lea lohkan olles muitalusa de oaidná ahte áhčči illá luoittášii Kristiina vuolgit, vaikko dan ii daja njuolga. Son baicce dan čájeha láhttenvugiin ja hálahanvugiin ahte <span type="quote">“don gulat deike”</span> ja <span type="quote">“don leat oassin báikegottis”</span>. Kristiina lea dehálaš. Sus livččii dehálaš rolla báikegottis, ja buvdabargui. Dađistaga go muitalus ovdána de lohkki oaidná mo sohkabuvda ealáska, eambbo ja eambbo oastit bohtet buvdii ja dienas lassána. Muitalusa diskursa ovdána oktan Kristiina plánain, paralleallan buvdda ja báikegotti ovdánemiin. Dát ovdáneapmi dáhpáhuvvá oktan áiggiin, áigodagaid mielde. 28</p>
<p>Kristiina ja su áhčči leaba váldopersovnnat muitalusas. Soai fievrrideaba muitalusa ovddosguvlui, ja lohkki beassá diehtit eambbo sudno birra go Kristiina eatni birra, gii maid lea mielde muitalusas. Dan láhkai sáhttá dadjat ahte soai leaba <em type="italic">jorba persovnnat </em>typologiserema oktavuođas. Muitalusas leat dušše dát golbma persovnna. Lohkki oažžu diehtit ahte Kristiina lea fargga 30 jagi: <span type="quote">“Son deavddášii fargga 30 jagi, nappo lei juo measta beare boaris ođđasit studeregoahtit muhto ainge hui nuorra eallima várás”</span> (s.47). Son lea golahan golbma jagi universitehtii, ja dasto lea vel orodan juo jagi mánnávuođaruovttustis go lohkki álgá Kristiina čuovvut. Kristiina ja áhči ságastallamis álgu muitalusas boahtá ovdan ahte Kristiina lea čeahpes nieida: -Ja don nu čeahppi dalle skuvlaáigge. –Dan gal ledjen. Ožžon álo buoremus árvosániid eaŋgalasgielas. Moddi gudnemáinnašumige. In leat hilgon ealli eaŋgalasgiela. Dat lea njuolggo geaidnu ovdáneapmái. Muhto dainna giellahistorjjáin gal jullot mu bealis rasildit earát. (s. 28) </p>
<p>Kristiina lea maid álo liikon duddjot, ja lea ge mohtabiktasiid goarrun maid son háliidivčče boahtte áiggis bargat. Buotdiehtti goalmmátpersovnna-muitaleaddji addá lohkkái gova mo 28 Gč dán barggus oasis <em type="italic">Áigi vássá </em>kap. 4.3.1. 45 </p>
<p>Kristiina juo unnivuođa rájes lea liikon duddjostallat, mohto maiddái mo váhnen guovttos dalle juo muhtin láhkai álgiba vuostálastit Kristiina boahtteáigge eallingeardde plánaid:</p>
<p>Kristiina lei unnivuođa rájes liikon duddjostallat. Su gieđaid gaskkas ledje riegádan árbevirolaš atnubiergasat lassin buotlágan čáppa diŋggažat. Skuvllas geargama maŋŋil son lei vuos jurddašan vuolgit duodjeskuvlii attáldagaidis ovddidit muhto lei goitge váhnemiiddis ávžžuhusas čálihan iežas universitehtii, vai sudno bearrašisge livččii juobe okta akademalaččat oahppan olmmoš. (s.30)</p>
<p>Dál lea lohkkái addon muhtin lágan govva Kristiinas, ahte son birge sihke teorehtalaš- ja praktihkalaš bargguin. Máhttit doaimmahit máŋga ášši lea leamaš dehálaš sápmelaččaide ja sámi servvodagas. Son gii máhttá ovdamearkka dihte guolástit ja bargat teorehtalaš bargguid, dahje nu mo Kristiina, máhttá duddjot ja studeret universitehta dásis, son lea máŋggabealat olmmoš ja birge bures eallimis (loga: jorba persovnna). Aimo Aikio gávnnahii iežas dutkosis mo olmmoš gii beassá geavahit ávkin iežas attáldagaid ja máŋggabealatvuođa birge bures.</p>
<p>Lea dehálaš ahte olmmoš ii šatta ovtta barggu olmmožin (Aikio 2010: 29-30).</p>
<p><em type="italic">Earrodearvvuođat </em>muitalusas Kristiina máhttá sihke duddjot, goarrut, bargat buvddas ja studeret, ja dan láhkai čájeha ahte son ii leat ovtta barggu olmmoš. Dat čájeha máŋggabealatvuođa mii fas ovddida olbmo ceavzima. Fredriksen čilge doahpagiid <em type="italic">ceavzit –birget </em>ná: <span type="quote">“Birgengoansttat govvidit beaivválaš birgejumi ja guhkit- ja boahtteáiggi perspektiivva, mii guoská olbmo válljemiidda, ealáhussii ja fuolahusdiliide”</span> (Fredriksen 2015: 57). 4.5.1 Ravget iežas loahpalaččat bođuid ovddežis </p>
<p>Lohkki áicá mo Kristiina pláne iežas boahtteáiggi. Sus leat sihke beaivválaš- ja boahtteáiggeplánat, ja son jurddaša mo galggašii láhčit dili buoremus lági mielde vai birge bures bargguin, ja dan láhkii ceavzá eallimis. Jáhkkimis Kristiina livččii lihkostuvvan iežas plánain, jus áhčči ii livčče seaguhit dasa.</p>
<p>Kristiina guođđá iežas álgo-duodjeplánaid, guldala váhnemiid ja manná universitehtii, ovdal go fas máhccá ruoktot go ii nákcen skuvlavázzima. Kristiinai čuožžila eahpelihkustuvvon dovdu go skuvlavázzin ii lihkustuvvan, ja sutnje lea dál dehálaš ahte son lihkostuvvá su ođđa plánaiguin, goarrut mohtabiktasiid. Son lea hui viššalis ja áŋgiris nieida, ja bargá váhnemiid buvddas beaivit ja iežas prošeavttain maŋŋá gaskabeaivvi:</p>
<p>Kristiina lei veahkehallan váhnenguoktá dan maŋŋil, go lei máhccan fas mánnávuođaruktosis. Eahpelihkostuvvama dovdu lávii viggat millii, go barggildii sohkabuvddas gohčostahkan. 46 […]. Dál galggai leat dušše gierdevaš ja mášolaš mielain ráhkkanaddat boahttevaš hástalusaide. (s.32)</p>
<p>Kristiinas leat ođđaáigásaš plánat, ja son maid ovddasta earálágan jurddašeami go váhnen guovttos. Vuosttažettiin son háliida guođđit ruovttobáikki, maid lohkki juo álgu muitalusas lohká: <span type="quote">“Son lei beare divrras olmmoš boaittobealbáikkážii vajálduvvat, son lei riegádan stuorit eallima várás”</span> (s.27). Dasto oažžu lohkki gova Kristiinas ahte son duođai háliida bargat earálágan bargguid, ja barggu mii ovddasta ođđaáigásaš jurddašeami. Dat boahtá ovdan máŋgii noveallas. Dá guokte dáhpáhusa muitalusas main muitaluvvo Kristiina niegu birra, goalmmát persovnna muitaleaddji bokte:</p>
<p>Son diehtá man ovdii rahčá: sus šaddá vel goas nu beakkán bivttashábmejeaddji. Miehtá beavddi leat minstarat, seinniide leat heŋgojuvvon iešguđetlágan vejolašvuođat geasuheaddji bivttasmállen. Mohtabivttas galgá dalán čuohcit čalbmái, dákko dat earrána dábálaš gárvvus. Dábálaš gárvvu sáhttá duddjostit unnitge čehppodagain muhto mohtabiktasa riegádahttimii galget leat áibbas erenoamáš attáldagat. (s.32)</p>
<p>Kristiina vuolgá iežas latnjii barggadit. Boahttevaš mátki bohciidahttá sus máŋggalágan jurdagiid. Son ii sáhte šat vuojulduvvat oahpes bargui. Gos nu čiekŋalis govddidit millii mášohis jurdagat. […..]. Oktii dat galgá arvat jorgalit ođđa siiddu ja ravget iežas bođuid ovddežis. Son ii áiggo boaittobealebáikkážii agibeaivái guohpput muhto su boahttevaš eallin lea neončuovggaid máilmmis gelddolaš olbmuid siste. (s.37)</p>
<p>Lohkki lea dál ožžon gova Kristiinas ahte son duođai háliida báikegottis eret, ja ahte son jurddaša eará láhkai go áhčči. Govva nannejuvvo ságastallamis gaskkal áhči ja Kristiina, mas soai ságastallaba árvvuid birra:</p>
<p>Muhto don leat ainge dat seammá, guhte mihtidat buot aivve ruđas. Vuoiŋŋalašvuohta ii leat duođaige dus dat buot nannoseamos bealli. Don leat agibeaivvi dat seammá: realisttalaš gávpeolmmái. Muhto mun ohcalan dán eallimis juoga eará árvvuid: idealismma, estetihkalašvuođa, humanismma ja eará sullasaš áššiid. (s. 30-31)</p>
<p>Dás lohkki oaidná mo Kristiina ja áhči jurddašeaba viehka goappát ge láhkai mii sudno mielas lea dehálaš eallima oktavuođas. Kristiina ii ádde ahte áhčči háliida, rávvagiid bokte, veahkehit nieidda rivttes bálgái, maŋŋá go eahpelihkostuvai universitehtas. Kristiina rahčá ravget iežas loahpalaččaid bođuid ovddežis, mii boahtá eambbo ja eambbo oidnosii logadettiin muitalusa ja dulkodettiin diskursa. Sutnje bahkke eahpelihkostuvvan dovdu, seammás go son maid dovdá ahte son ii leat albma láhkii integrerejuvvon báikegoddái:</p>
<p>Eahpelihkostuvvama dovdu lávii viggat millii, go barggildii sohkabuvddas gohčostahkan. Son árvidii, maid vánhenguovttos jurddašeigga su birra. Ja gili olbmot maiddái. (s.32)</p>
<p>Lohkki áicá dás man rašši Kristiina identitehta ja gullevašvuohta báikegoddái ja sohkabuvdii lea. Dábálaččat identitehtain oaivvilduvvo gullevašvuohta (Aikio 2010: 43). Sáhttá várra dadjat ahte Kristiinas lea veháš fuones identitehta dan ektui, go ii nu bures dovdda gullevašvuođa báikegoddái ja sohkabuvdii, ja sus čuožžilit dakkár jurdagat ahte sihke vánhen 47 guovttos ja gili olbmot jurddašit ahte son lea eahpelihkostuvvan. Dađistaga go muitalus ovdána de dát govva jorggiha. Kristiina duođai gullá báikegoddái, gili olbmot beroštit sus, ja vánhen guovttos leaba hui duhtavačča ja movtta go fuobmába ahte nieida ásaiduvvo eambbo ja eambbo báikegoddái ja sohkabuvdii.</p>
<p>Aimo Aikio (2010: 13-14) lea gurahallan mo sápmelaš birge eallimis, ja dakkár oktavuođain go eallin ii jođe nu njuovžilit. Dan oktavuođas son jearahalai mielbargiin mii lea buorre eallin ja maid mearkkaša birgen sidjiide. Sii vástidedje earret eará ahte ferte máhttit válljet buriid birgenstrategiijaid vai ceavzá eallima nuppástuvvamiin buoremus lági mielde.</p>
<p><em type="italic">Earrodearvvuođat </em>noveallas Kristiina strategiija lea fárret mánnávuođaruktui ja guorahallat boahtteáigge plánaidis. Dat lea ge buorre plána sus. Ii leat buorre vuohki hohpohallat, muhto baicce gierdevaččat eallit ja áicat iežas eallima muhtin áigái. Váikko Kristiina bargá áŋgirit iežas prošeavttain, de lohkki áicá Kristiina siivvolaš luonddu, ja son ii háliit hoahpohállát iežas plánaiguin. Diskursa juotna ja leaktu mannet giehtalágaid Kristiina plánain. Son smiehtada, geahččaladdá ja fas smiehtada mo son galggašii joatkit iežas prošeavttain. Váhnen guovttos ain jearraba mo su boahtteáigge plánain manná, ja son vástida: </p>
<p>Na mo áiggut áiggi meannudit? –In dieđe vel nu dárkilit. Dát livččii mus juogalágan láddadaddanáigodat. Lean easka guorahallame iešguđetlágan molssaeavttuid nugo juo ovdalaš lohken. –Na guhká dus bistá dát nugohččoduvvon láddadaddanáigodat? –Dat bistá dan áiggi maid bistá. Beare hohppos meannudemiin ii gánnet bilidit buori prošeavtta. Muhto dušše guorahallamiin eai áššit ovdan. Goas nu daid galggašii maiddái ollašuhttigoahtit. –Datge áigi vel boahtá. –Juohkehaččas lea vuoigatvuohta válljet iežas eallinbálgá, láhttesta gávpeolmmái ja vázzila bargolatnjasis buvdda jahkásaš ruhtadoalločilgehusa dievasmahttit. (s.31)</p>
<p>Nuppe dáfus lea dehálaš ahte olmmoš ii báze dan dillái masa ii leat duhtavaš. Danne fertejit olbmos leat jurdagat dan ektui mii lea buorre eallin vai sáhttá dihtomielalaččat bargat dan ovdii. Álgu noveallas lohkki lea ožžon diehtit ahte Kristiina ii leat duhtavaš iežas eallimiin, ja sus leat plánat vai ii báze dan dillái: <span type="quote">“Kristiina lei duođas. Ná ii sáhte šat guhká joatkit. Áidna čoavddus olggos dálá dilis lei ravget iežas loahpalaččat bođuid ovddežis”</span> (s.27). Su miella miel lea eret beassat boaittobealbáikkis, go son lea riegádan stuorit eallima várás: <span type="quote">“Muhto ii son ásaiduvvat gal áigon deike. Son lei beare divrras olmmoš boaittobealebáikkážii vajálduvvat, son lei riegádan stuorit eallima várás”</span>. (s.27). Dás oaidnit mo Kristiina geažida ahte son lea menddo divrras olmmoš orrut dákkár boaittobeale báikkis, ja bargat árbevirolaš bargguin. Kristiina čájeha dakkár iešvuođa ahte son háliidivččii iežas ravget loahpalaččat bođuid ovddežis, árbevirolaš doaimmas ođđaáigásat doibmii. Dan son čájeha sihke fárrema ektui, muhto maiddái duddjomis mohtabiktasiid goarrut. Álggos son dadjá gal ahte su áigumuš eallimis lea duddjogoahtit: 48</p>
<p>Mus lea gal hui čielga govva das mii buot eanemus geasuha. –Na mii? –Duddjon. Mun háliidivččen duddjogoahtit. Gávpeolmmái bohkosii: -Maid ahte duddjogoahtit? Heaitte juo eret hoavrristeames! Dainna gal ii dine maidege. Dás ii livčče jearaldat fáhcaid ja suohkuid gođđimis iige dakkár dábálaš gávttiid ja gápmagiid goarrumis. Diet gullá historjái! Dál lea ođđa hástalusaid áigi. (s. 29-30)</p>
<p>Dát čujuha dasa maid Kristiina álgoálggus lei háliidan, álgit duodjeskuvlii nuorran juo.</p>
<p>Lohkki diehtá ahte dan son ii dahkan, muhto dás fas orru ahte Kristiina máhca dan jurdagiid.</p>
<p>Duddjon lea árbevirolaš doaibma, mii lea vuođđun Kristiina áigumušaide mohtabiktasiid duddjot. Lohkki oažžu gova Kristiinas ahte son háliida ođasmahttit áššiid, ja dál livčče áigi guođđit duddjoma mohtabiktasiid ektui:</p>
<p>Mohtabiktasiid? imaštallá áhčči. –Dakkár biktasiid, mat bissehit olbmo geahčastaga. Biktasiid, mat bohciidahttet sáhkkiivuođa ja geahččalanmiela. Biktasiid, maid olmmoš ohcala dalle, go háliida váldit gaskkas árgabeaivvis. Biktasiid, mat ealáskahttet olbmo duođalaš persovnna. (s.33 - 34)</p>
<p>Kristiina jurddaša stuorra jurdagiid, sihke iežas, mohtabiktasiid ja mohtabiktasa buvdda ektui.</p>
<p>Čuovvovaš ovdamearkkat čájehit Kristiina jurddašeami:</p>
<p>Son ii áiggo boaittobealebáikkážii agibeaivái guohpput muhto su boahttevaš eallin lea neončuovggaid máilmmis gelddolaš olbmuid siste. (s.37)</p>
<p>Dat buvda galgá vuođđuduvvot vuogas sadjái. Ja dat galgá merkejuvvot nu ahte sihkkarit čuohcá čalbmái. Meattájohttiid galgá bissehit deaivilis máidnosiiguin. Ja dákko gánneha áinnas geavahit eaŋgalasgiella, dasgo dat bohciidahttá olbmuin sáhkkiivuođa. (s.37)</p>
<p>Gielalaš nissona mielas jorragohtet eaŋgalasgielat sánit. Son smiehttagoahtá stuorit ja stuorit adjektiivvaid, maiguin álkit giktalit olbmuid iežas mohtabivttasbuvdii: amazing, impressive, elegant, magnificent, fantastic, EXTRAORDINARY. Son joraha njuokčama alde dan maŋimuš sáni, das lea su mielas nu geasuheaddji smáhkka. Extraordinary, extraordinary – When you do need someting really extraordinary, you know where to go. Your only possible destination will be: CHRISTINE'S FASHION-OASIS. Reasonable prices, unforgettable experience! (s.37)</p>
<p>Lohkki áicá ahte Kristiinas lea dakkár govva ruovttobáikái ahte eai gal dáppe leat boahtte áiggi vejolašvuođat. Dát oaidnu ja jáhkku ahte ferte fárret eret ruovttubáikkis vai vejolašvuođat rahpasit, leat várra máŋga nuorain. Máŋggas fárrejit eret Sámis oahpu gazzat.</p>
<p>Muhtumat máhccet fas ruovttoluotta, nuppit mannet viidáseappot stuorát báikkiide gos vejolašvuođat orro buoret. <span type="quote">“Dáppe ii leat mihkkige, dáppe ii leat eará válljenláhkai go vuolgit eret stuorra máilbmái, gos lea valljis válljenmunni”</span>, muitalii bargguhis sápmelaš Aikioi muhtin ságastallamis (Aikio 2010: 26). Kristiina maid ovddasta dán jurdaga. Lea gal goalmmátpersovnna-muitaleaddji gii govvida Kristiina jurdagiid, muhto govva nannojuvvo ságastallamiin. Namahuvvon sitáhtain lohkkái báhcá govva ahte Kristiina mielas buoremus eallin lea doppe gos dáhpáhuvvá eambbo go smávva báikkiin. 'Neončuovggaid máilmmis' sáhttá leat metaforan dasa, mii govvida stuorra gávpoga gos ollu olmmoš lea. Dasto 49 seaguhuvvo eaŋgalasgiella buvdanammii, mii čájeha ahte Kristiina háliida internationála hámi buvdii. 4.5.2 Kristiina plána jorggiha</p>
<p>Dađistaga go muitalus ovdána, de lohkki baicce fuobmá man bures Kristiina birge báikegottis ja buvdahommás. Dat muitala man dehálaš báikegoddi, kránnját ja lágašolbmot leat olbmuide smávit báikkiin. Lohkki fuobmá ahte lea Kristiina sivva go buvdii fas álget oastit boahtit, ja dienas lassána. Kristiina lea integrerejuvvon báikegoddái mánnávuođa rájes juo, liikká go ieš dovdá ahte son háliida vuolgit eret báikegottis stuorát máilbmái. Báikegotti olbmot beroštit sus, mii lea ge smávva báikegottiid ovdamunni ja várra maid dovdomearka. Dát kollektiivvalaš vuoigŋa mii muitalusas boahtá ovdan, gullá luohteárbevirrui. Jernsletten čállá mo kárášjohkalaš Ándaras Ánde čilgii Jernslettenii maid luohti máksá dan guovllu olbmuide: “ <em type="italic">Joiken bekrefter menneskets identitet. </em>For “ <em type="italic">identitet” </em>i et samisk samfunn er ikke først og fremst å betone ens egen individualitet, men å oppleve tilhørighet i slekten og samfunnet” (Jernsletten 1978: 110-111). Aimo Aikio maid čállá mo olmmoš identitehtain dovdá joavkogullevašvuođa. Jus olbmos lea buorre identitehta, de son maid diehtá gosa son gullá ja man sohkii gullá (Aikio 2010: 43). </p>
<p>Orrut smávva báikegottis addá dan láhkai oadjebasvuođa ja gullevašvuođa olbmuide. Muhto gávdnojit maid heajobealit, nugo sáhkkiivuohta. <em type="italic">Earrodearvvuođat </em>muitalusas boahtá dát ovdan dalle go Kristiina lei fitnan oaivegávpogis: </p>
<p>Go son čákŋalii buvdii, de vánhenguovttos illá dovddaiga su, dasgo nu sakka son lei nuppástuvvan dán mátkki áigge. Sus ledje badjelis ártegis gárvvut, mohtabiktasat, ja son lei báinnihan čuvgeslágan vuovttaidis smurtačáhppadin ja stellehan daid dasto irokesamállesažžan ja su njunis lei riekkis. (s.37)</p>
<p>Ságat nuorra gávpebálvvá dievaslaš hámimolsumis levve johtilit guovllus. Olbmot bohte geahččat, mii lei dáhpáhuvvan. Ja seammás vel gávppašedje. Gávpeolmmái lei duhtavaš. Gálvu ii lean guhkes áigái johtán ná bures. (s.38)</p>
<p><em type="italic">Earrodearvvuođat </em>noveallas sáhkkiivuohta addá buori bohtosa buvdahommáide, ja sáhkkiivuohta maid čájeha dan beali mo olbmot beroštit nuppi nuppis smávva báikegottis. Dát beroštupmi, mii boahtá ovdan báikegottis ja vánhen guoktás, duvdá Kristiina ovddosguvlui, nu ahte son loahpa loahpas dovdagoahtá beroštumi sohkabuvdii. Ja dainna láhkii sáhttá ge dadjat ahte dan maid Ándaras Ánde čilgii luođi ja identitehta birra, šaddá duohtavuohtan </p>
<p>Kristiina eallimis. Su identitehta huksejuvvo dađistaga ovttaskas olbmo jurdagis kollektiivva 50 vuigŋii, ja čájeha ge ahte Kristiina identitehtii sáhttá gullevašvuohta sohkii ja báikegoddái leat dehálaš.</p>
<p>Manne de Kristiina plánat jorggihedje go lohkki diehtá Kristiina boahtteáiggi plánaid ja ahte son duođai háliidii ruovttobáikkis eret, nu mo dát sitáhta čájeha álgo teavsttas juo:</p>
<p>Kristiina lei orodan juo fargga jagi mánnávuođaruovttustis. Son lávii jurddašit ahte dát lei sus dušše gaskaboddosaš áigodat. Son lei máhccan deike guorahallat boahtteáiggi plánaidis. Muhto ii son ásaiduvvat gal áigon deike. Son lei beare divrras olmmoš boaittobealbáikkážii vajálduvvat, son lei riegádan stuorit eallima várás. (s.27)</p>
<p>Kristiina, nuorra nieiddas lea jurdda beassat eret unna gilážis stuorra servvodahkii. Oaidnu ja jáhkku lea ahte gal dat lea buoremus jus eallin galgá lihkastuvvot. Seammás šaddá dát sitáhta ironalaš kontrástan dasa mo loahpas geavvá, go orru nu ahte Kristiina liikká báhcá ruovttobáikái. Go lea lohkan olles novealla sáhttá lohkki jurddašit ahte lea go son dát čujuhus ovddusgovlui, ahte juste na geavvá, nu mo Kristiina ii dáhto? Sáhttá maid dulkot dan ahte son lea divrras olmmoš, menddo divrras luitojuvvot stuorra máilbmái. Dát govva nannejuvvo maid áhči bokte, gii iežas láhttenvugiin ja hálahanvigiin nákce doalahit nieidda ruovttobáikkis. Kristiina lea menddo divrras luitojuvvot stuorra máilbmái. Loahpas lohkki lohká ahte Kristiina oroda ruovttobáikkis ja bargá sogabuvddas:</p>
<p>Son moddjái ja vuvddii, cokkai ruđaid kássii, giittii kundariiddis gávppašeami ovddas ja sávái sin fas buresboahtin buvdii. Su čalmmiin lei fas vuhttostallagoahtán dat seamma ivdni, mii sus lávii geasuheaddji bivttasmálliid plánedettiin. (s.49)</p>
<p>Orru dás ahte Kristiina lea duhtavaš iežas eallimin, ja seammá movtta dalle go plánii bivttasmáliid. Son lea dál guođđán plána ravget iežas loahpalaččat bođuid ovddežis. Galggašii jáhkkit ahte son lea dál duhtavaš válljemiin. Lohkkái báhca gal veahá eahpádus muitalusa loahpa geažil:</p>
<p>Son geahčadii áigebotta amaslágan gárvvuid ja vázzilii daiguin olggos. Čakča lei juo guhkkin. Assás čáhppes balvvat girde ránes almmigoavddi mielde, lei dahkamin vuosttaš albma dálveriđu. Son leahkastii áiteuvssa, ja bálkestii biktasiid eará šlámbariid jovkui. Su mielas finadii juogalágan sivalašvuođadovdu, dego livččii dahkan juoga heivemeahttun dagu eallima vuostá. (s.49)</p>
<p>Lea go nu ahte Kristiina lea iežas boahtteáigge plánaid ja vuordámušaid hilgon áibbas? Ja jus dan lea bargan, lea go nu ahte son lea duhtavaš iežas válljemiin? Metafora geavaheapmi rahpá vejolašvuođaid imaštallat, reflekteret ja dulkonvejolašvuohta viiddiduvvo (Gaasland 2009: 88). Luonddugovvideapmi nu go 'Assás čáhppes balvvat girde ránes almmigoavddi mielde, lei dahkamin vuosttaš albma dálveriđu' sáhttá metaforadásis govvidit Kristiina boahtteáiggi jurdagiid. Son lea dál váhnemiid buvdabarggus, muhto jurdagiin orru ahte ii son liikká leat áibbas sihkkar lea go son válljen riekta. Dát nannejuvvo vel go lohkat su loahppajurdagiid dán 51 muitalusas: <span type="quote">“Su mielas finadii juogalágan sivalašvuođadovdu, dego livččii dahkan juoga heivemeahttun dagu eallima vuostá”</span>. (s.49).</p>
<p>Nubbi metafora geavaheapmi dás lea 'šlámbariid jovkui'. 'Šlámbariid jovkui' dán oktavuođas sáhttá dulkot ruskajovkui, go sátni 'šlámbbar' mearkkaša ruskkat. Nuppe dáfus lean iežan mánnávuođas gullan 'šlámbara' sáni dan oktavuođas go lea sáhka olbmo birra gii dušše láikoša: <span type="quote">“diet olmmoš gal dušše šlámbbarda”</span> sáhttá govahallat olbmo gii ii bargga albma bargguid, dušše joavdelastá ja diktá eallima mannat šlumpan ovddosguvlui. Lea goalmmátpersovnna-muitaleaddji perspektiiva mii dás boahtá ovdan, ja ovdanbuktá Kristiina jurdagiid ja dovdduid. Kristiina lea dolkan ja ii šat oainne mohtabiktasiin boahtteáiggi ja guođđá dan jurdaga. Dan láhkai sáhttá dadjat ahte lea luohtehahtti ahte Kristiina ná jurddaša. </p>
<p>Nuppe dáfus sáhttá maid 'šlámbariid jovkui' leat eará biergasat mat maid leat bálkestuvvon ja guđđojuvvon. Dat gal ii boađe ovdan muitalusas, muhto sáni 'áiti' geažil sáhttá dulkot jáhkehattin ahte Kristiina lea bálkestan biergasiid áitái mas rievtti mielde berošta?</p>
<p>Árbevirolaččat olbmot rádje eret tiŋggaid áitái maid eai geavahan nu dávjá. Sáhtte de dadjat ahte 'áiti' lea symbolan dasa ahte Kristiina rádjá iežas mohtabiktasiid áitái <em type="italic">, </em>ja 'šlámbariid jovkui' ges metaforan ahte ii dáid mohtabiktasiiguin gal sáhtte boahtte áiggi plánet. Dat leat dušše joavdelas barggut. </p>
<p>Nuppe dáfus logadettiin teavstta lohkkái lea báhcán oaidnu ahte Kristiina duođai háliidii geahččalit juoidá eará go buvddas bargat. Son jorggiha várra plána eambbo dán dihte ahte duhtadit váhnemiid dan sadjái go alcces. Árbevirolaččat lea leamaš dábálaš ahte nuorrasat buolva veahkeha boarrásat buolvva. Váhnemiin lea dávjá maid leamaš vuordámuš ahte gii nu sin mánáin galgá váldit badjelássii sin doaimma, ja erenoamážit jus lea sáhka árbevirolaš doaimmas. Kristiina diehtá váhnen guoktá vuordámušaid, ja son várra háliida sudno duhtadit.</p>
<p>Orru liikká ahte Kristiina muhtin láhkai jurddaša maid son lea dahkan iežas vuostá, go lea guođđán iežas plánaid go lohká maŋimuš cealkaga: <span type="quote">“Su mielas finadii juogalágan sivalašvuođadovdu, dego livččii dahkan juoga heivemeahttun dagu eallima vuostá”</span> (s.49).</p>
<p>Dasa loahpahuvvo <em type="italic">Earrodearvvuođat </em>teaksta, ja Kristina plánat dahkat earrodearvuođaid báikegoddái, ja fárret ođđa báikái, das ii boađe mihkkige. 52 4.6 Váldopersovdna áhčči </p>
<p>Kristiina áhčči dahje gávpeolmmái, manin son maid gohččoduvvo muitalusas, háliida ahte</p>
<p>Kristiina galgá váldit badjelássii sohkabuvdda maid soai eamidiin leaba jođihan. Sohkabuvda lea johtán sogas sohkii moanaid buolvvaid badjel. Soai leigga gal mearridan heaittihit buvdda maŋŋá go Kristiina lei mannan skuvllaid vázzit. Dát plána jorggiha go Kristiina fas máhccá ruovttoluotta. Váhnen guovttos fuobmába dađistaga mo buvda fas ealáska maŋŋá go Kristiina bargagoahtá das, ja lohkki áicá muitalusa ovdáneames mo áhčči hálaha nieidda eret iežas plánain ja duvdá su buvdahommáide. Ii oro ahte áhči mielas Kristiina skuvlavázzima plánat ledje dušši, muhto orru baicce nu ahte go Kristiina ii lihkostuvvan vuosttaš plánain, de áhčči háliida veahkehit nieidda rivttes bálgái. Nuppe dáfus lea áhči mielas Kristiina nu dehálaš báikegoddái ja buvdahommái ahte illá luoittášii nieidda fas stuorra máilbmái. Dan láhkai sáhttá dadjat ahte earret go oaččuhit Kristiina váldit badjelássii sohkabuvdda, lea maid áhči mielas dehálaš oaččuhit Kristiina integrerejuvvot báikegoddái, ja dan láhkai nannet su identitehta ja gullevašvuođa servvodahkii. Luohteárbevierru lea doaibman justa dainna ulbmiliin ahte integreret olbmuid báikegoddái mánnávuođa rájes juo, ja dan láhkai čatnat ovttaskas olbmo báikegoddái (Fredriksen 2015: 42).</p>
<p>Sámi servvodagas ja árbevierus lea leamaš dábálaš ahte mánát orrot seammá báikegottis gos váhnemat, ja dan láhkai sáhttet veahkehallat nuppi nuppi. Dan láhkai áhčči ovddasta dan jurddašeami, son háliida veahkehit Kristiina vai su eallin fas njuolgá, ruovttoservvodahkii buvdahommáin: <span type="quote">“Váhnenolmmožin dihten, mii lei mu geatnegasvuohta. Danin bivden du gohčostahkan dan buvdii”</span> (s.39). Nuppe dáfus luohteárbevierru govvida mo eará olbmot oidnet ovttaskas olbmo (Fredriksen 2015: 42). Álgu muitalusas lohkki vuohttá mo Kristiinas lea veháš rašes iešgovva, go lea eahpelihkostuvvan iežas universitehta plánain. Váhnen guovttos áicaba dan, ja danne áhčči bargagoahtá huksegoahtit Kristiinai gullevašvuođa báikegoddái. Bálggis dasa lea sohkabuvdda bokte. Nuppe dáfus lea áhčis maid eará plána duvdit Kristiina buvdahommáide. Lohkki fuobmá muitalusa ovdáneamis ja ságastallamiid bokte ahte áhčči ballu lea ahte buvda heaittihuvvo su áiggis, ja dat jurdda čuohcá garrasit su oamedovdui ja almmáivuhtii. Lohkki oažžu dihtit áhči árvvuid, guottuid ja jurddašeami. Dan dihte lea son maid váldopersovdna muitalusas, jorba persovnna iešvuođaiguin. 53 4.6.1 Ságastallan- ja káfestallanboddu</p>
<p>Áhčči geahččala máŋgga láhkai ja máŋga ságastallan- ja káfestallanbottuin hálahit nieidda vai čuovvula su plána. Son čatná buvdahommá garrasit sohkii ja buolvvaide, ja dan láhkai iská maid integreret Kristiina buvdahommái. Jus Kristiina fuobmá man dehálaš buvda lea sihke báikegoddái ja sohkii, de sus várra badjánivčče kollektiivva vuoigŋa, mii áhčis goittotge lea nanus. Lohkki diehtá ahte ii leat nu álki oaččuhit Kristiina jorggihit iežas plána. Áhčči lea dál geahččalan materialisttalaš árvvuin, ja kollektiivva vuoiŋŋain hálahit nieidda. Dađistaga son ádde ahte ii várra veahket niidii nu garrasit hállat jus áiggošii su oaččuhit su beallái. Lohkki fuobmá mo áhčči viggá muhtin láhkai addit dakkár gova Kristiinai ahte son ádde su bures go háliida eará bálgás mas eai leat materialisttalaš árvvut nu dehálaččat, ja viggá dán ságastallamis jorahit iežas materialisttalaš árvvuid litna árvvuide, ja dan láhkai duhtadit</p>
<p>Kristiina.</p>
<p>Dán áigge diekkár jurddašanvuogi eai báljo ane árvvus. Dál ohcalit daid litna árvvuid. Iibat lea ná, Kristiina! –Na nu dáidá leat. –Muhto olmmoš sáhttá nuppástuvvat. Mun gáttán munnje lea geavvan nu. Livččen sáhttán vaikko bágget du doallagoahtit dan buvdda, go juo gearddi du vieljaguovttos eaba gárron. Jurddašin ahte lea buorre ahte don beasat ieš válljet iežat eallinbálgá. Dasgo dál lea ođđa áigi, ja olmmoš galggašii máhttit vuogáiduvvat buotlágan áigodagaide. (s.29)</p>
<p>Lea go nu ahte áhčči dušše háliida duhtadit Kristiina dán ságastallamis? Vai lea go dát maid okta vuohki geažidit Kristiina ja dan láhkai oažžut dieđu makkár oaidnu nieiddas lea? Lohkki sáhttá dan áicat go áhčči jearrá: -<span type="quote">“Iibat lea ná, Kristiina!”</span> (s. 29). Nuppe dáfus Kristiina ii vástit áhččái njulgot dás, go dadjá: <span type="quote">“-Na nu dáidá leat”</span> (s.29). Son eanet garvá áhči gažaldaga, ja beasada dainna láhkai eret vástideamis. Várra son ádde ahte jus vástida njuolgga, de son muhtin láhkai eadduda áhči, ja dainna láhkai garvá nuppi olbmo duolbmama. Justa vuollegašvuođa deattuha Gaski go rádiosáddagis hállá sámiid gulahallanvugiid birra, ja man dehálaš lea leamaš garvit nuppi olbmo duolbmama (Fredriksen 2015: 94, guldalan Gaski,</p>
<p>NRK Sápmi 2011).</p>
<p>Liikká go áhči mielas livččii hui dehálaš buvdda jođihit boahttevaš bulvii, lohkki maid oažžu gova ahte áhči oainnu mielde Kristiina lea dehálaš nieida váhnen guoktái ja báikegoddái.</p>
<p>Áhčči illá luoittášii nieidda vuolgit eret ruovttobáikkis maŋŋá go fas bođii sin lusa. Son várra áicá Kristiina čehppodaga buvdahommái, ja háliida su veahkehit vai eallin šattašii buorre niidii. Go Kristiina lea muitalan ahte son háliida duddjogoahtit ja mohtabiktasiid goarrut, áhčči viggá niidii geažidit nu ahte son ádde ahte sutnje lea eará bargu oidnon go duddjostallon: 54</p>
<p>Don leat hui duojáris nisu, Kristiina. In leat du čehppodaga biehttaleame. Muhto duodji ii leat duođaige oaivvilduvvon du várás. Áiggegollun sáhtát dieđusge duddjostallat feara maid. Muhto boahttevaš eallinbargun dárbbašat juoga nannoset ealáhusa. (s.30)</p>
<p>Dán ságastallamis lohkki oaidná makkár govva áhčis lea nieiddas. Son lea menddo divrras dušše duddjogoahtit. Áhčči háliida ahte nieiddas galgá dienasbargu. Árbevirolaččat praktihkalaš bargu lea dat mii lea gánnehan sámi servvodagain ja mainna lea birgen.</p>
<p>Ságastallanbottut dáhpáhuvvet dávjá káfestallanbottuin, ja erenomážit boahtá dat oidnosii go áhčči áiggošii man nu láhkii hálahit nieidda vai jorggiha plánaid:</p>
<p>Doppe livččii gáffe ja vuodjaláibbit. Eadnát lea buot lágidan gárvvisin. –In riekta astta. –Ii dat fas nu hoahppu dál sotnabeaivve. Vuoiŋŋastivččet buoret! Dahje sáhtašit fitnat oahppásiiddát gallestallame. Vai veaját fas ihttin veahkkin dan buvdii. (s.33)</p>
<p>Dán sitáhtas lohkki čuovvu áhči perspektiivva, ja mo son hohkkoha nieidda boahtit káfestállát. Dasa lassin son geavaha sániid 'livččii', 'vuoiŋŋastivččet' ja 'sáhtašit' mat leat konditionála hámis. Konditionála geavaheapmi govvida áhči sávaldaga niidii. Dasa lassin konditionála geavaheapmi čájeha áhči gulahallangealbbu. Son vállje ahte ii njuolgga hállat</p>
<p>Kristiinai, ja dainna láhkai garvá konflivttaid nieiddain. Maŋimuš cealkagis boahtá maid oidnosii man dehálaš buvdahommá lea áhččái, go vel rávvesta nieidda vuoiŋŋastit vai veadjá buvdii veahkkin fas maŋŋitbeaivvi. <em type="italic">Earrodearvvuođat </em>muitalusas káfestallanbottut govvidit ráfálaš ja buriid ságastallamiid. Váhnen guovttos láidesteaba ságastallanbottuid čábbát ovddosguvlui, nu mo čuovvovaš ovdamearka čájeha maŋŋá go Kristiina lea muitalan ahte sus livččii plána fitnat geasseluomus oaivegávpogis, ja áhčči vástida: </p>
<p>Dus lea dieđusge dasa vuoigatvuohta. Oskkáldas bargi lea bálkkás ánssášan. Vuolgge beare!</p>
<p>Ruđa dáfus it dárbbaš gal heađástuvvat. Dat gal gávdno. (s.36)</p>
<p>Liikká go áhčči vuostálastá Kristiina boahtteáigge plánaid, de son váruha ahte son ii dušše hála funet nieidda prošeavtta ja plánaid birra, ja fálláge bálkká niidii. Nuppe dáfus son fas čujuha materialisttalašvuhtii namahuvvon sitáhtas, go geažida ahte sus gal ii váilo ruhta.</p>
<p>Dainna son háliida čájehit niidii ahte buvdahommás lea buorre sisaboađus, ja ruhta ii váilo.</p>
<p>Vehá maŋŋá seammá ságastallamis lohkki vuohttá mo áhčči fas addá ráđi niidii. Kristiina muitala ahte son áiggošii geahčadit bargovejolašvuođaid dan bottus go lea oaivegávpogis.</p>
<p>Áhčči vástida:</p>
<p>Muhto bargat dat šaddá oaivegávpogisge. Eai doppe ruđat muorain šatta. Ja vártnuheamit dat gal gávdnojit doppege. –Ale heađástutta, áhčči! Gal mun fas máhcan. Goit vel dán háve. Mus lea vehá gaskan dat prošeakta. (s.36) 55</p>
<p>Káfestallanbottut ja boradeapmi ihtá máŋgii <em type="italic">Earrodearvvuođat </em>teavsttas, ja šaddá dan láhkai guovddáš elemeantan ságastallanbottuide. Dasto sáhttá dadjat ahte káfestallan maid lea geavahuvvon sosialiserenoktavuođain. Muittán bures mo iežan mánnávuođaruovttus vuššui varas káffe go guossi bođii. Káfestallan lei eahpeformálalaš ja ságat jorre njuovžilit. Dan láhkai šattai káfeboddu eahpeformálalaš sosialiserenvuohki, mii lei mielde ovddideamen olbmuid sosiála gaskavuođaid. Árbevirolaččat smávva sámi báikegottiin eai láven bovdet gussiid boahtit, guossi bođii go sutnje heivii. Lea gal ain seamma vierru muhtin báikkiin ja erenoamážit smávit gilážiin. <em type="italic">Earrodearvvuođat </em>teavsttas maid geavaheaba váhnen guovttos káfestallanbottu integreret Kristiina báikegoddái. Teavsttas ii boađe ovdan guossástallan, muhto sosialiseren dáhpáhuvvá sin gaskkas go váhnen guovttos geahččaleaba muitalit </p>
<p>Kristiinai ahte son lea dehálaš oassi sihke buvdii ja servvodahkii:</p>
<p>Lei vuot sotnabeaiiđit, ja sii čohkkájedje borramušbeavddis. Gávpeolmmái árvalii: - […] Itge don leat šat rievtti mielde gohčostaga bálkkáin, dasgo it leat šat gohčostat. Don leat ollu eanet. Oainnášin nu mielas du servvolažžan dán min oktasaš fitnus. (s.40)</p>
<p>Giđđa lei juo guhkkin, go sii vuot čohkkájedje borramušbeavddis. –Dát min buvda lea goas nu biebman olles soga, láhttestii gávpeolmmái. […..] –Ja vaikko dat buvda ii šat dalle loahppaáiggi báljo ruđalaččat gánnehan, de gal dat mearkkaša ainge ollu soapmásiidda. Áinnas boarráset olbmot dovddadit bures dainna. Sii lávejit ain gullostit ahte leahan dat nu oadjebas boahtit oahpes buvdii, mas lea don doložis gávppašan – dego ruoktot livččii máhccame. (s.41-42)</p>
<p>Ovdalaš mihcamáraid buvdabarggu maŋŋil gáffebeavddis gávpeolmmái árvalii: -Lea vuot geassi ja geasseluomuid áigi. Kristiina! Jos dus lea miella vehá luomostallat, de eambbo manat. Dus leat dasa buot vuoigatvuođat. Jahkeluopmu gullá fásta bargái. Moai gal birgejetne guovttáge dan botta. (s. 44)</p>
<p>Vuosttaš sitáhtas áhčči geažida man dehálaš olmmoš Kristiina lea sin buvdii, ja ahte dál livččii áigi ahte son searvvašii servvolažžan <span type="quote">“dán min oktasaš fitnus”</span>. Áhčči iská muhtin láhkai, geažidemiin, integreret ja sosialiseret Kristiina buvdahommái go geavaha dáid sániid.</p>
<p>Nuppi sitáhtas áhčči joatká seammá láhkai, dál viiddida perspektiivva ja integrere Kristiina olles báikegoddái. Son viggá maid suoli gilvit fuones oamedovddu niidii go geažida: <span type="quote">“Sii lávejit ain gullostit ahte leahan dat nu oadjebas oahpes buvdii, mas lea don doložis gávppašan – dego ruoktot máhccame”</span> (s.42). Maŋimuš sitáhtas lohkki oaidná ahte dál gal lea áhčči integreren Kristiina buvdii, go gohčoda su fásta bargin. Nuppe dáfus boahtá maid ovdan ahte áhčči lea duvdimin ovddasvástádusa niidii, go dadjá ahte soai eamidin birgeba dan botta go nieida lea luomus. Soai han gal rievtti mielde leaba guovttá birgen álo, nu ahte dál lohkki vuohttá ahte áhčči háliida beassat eret ovddasvástádusas.</p>
<p>Go <em type="italic">Earrodearvvuođat </em>muitalus lahkonišgoahtá loahpa, govviduvvo mo áhčči lea lihkostuvvan jorggihit nieidda plánaid. Dat dáhpáhuvvá borramušbeavddis. Eadni dadjá Kristiinai ahte sus 56 ii leat dárbu fas stellet vuovttaid dábálaš láhkai ja váldit eret rieggá njunis, son han lea juo hárjánan dasa. Dasto joatká gávpeolmmái: </p>
<p>Dákko jurddašan seammaláhkai go eadnát. Gal don livččet dohkken munnje áibbas buorre maiddái dien ovddeš hámis. Muhto buot suohttaseamos munnje alccesan lea leamaš gullat ahte it leat goit vel vuolgime. (s.48)</p>
<p>Lohkki diehtá ahte Kristiina álgá bargat buvddas, ja danne sáhttáge dadjat ahte váhnen guovttos leaba nákcen earret eará káfestallanbottuin integreret Kristiina báikegoddái ja buvdahommái.</p>
<p>Fredriksen čállá mo <em type="italic">Árbbolaččat </em>romána ráiddus nisoláibekáfe funkšuvnna lei mielde ovddideamen olbmuid sosiála gaskavuođaid Máhtebáikki siidaguimmiid gaskkas (Fredriksen 2012a: 50). Son čállá maid ahte káfestallan dáhpáhuvvá kievkkanis, mii lea ruovttu váimmožin, dasa lassin ahte kievkkan lea nissona hálddus (Fredriksen 2012a: 47). </p>
<p><em type="italic">Earrodearvvuođat </em>muitalusas dáhpáhuvvá káfestallan ja boradeapmi kievkkanis, ja lea dálueamit gii fuolaha gávpealbmá ja nieidda nu mo dáid ovdamearkkain oaidná: </p>
<p>Doppe livččii gáffe ja vuodjaláibbit. Eadnát lea buot lágidan gárvvisin. (s.33)</p>
<p>Na bođii dat gal Kristiinage viimmat gáfe juhkat, láhttesta eadni. (s.34)</p>
<p>Vuorasman gávpenisu lei guoimmis ávžžuhusas ráhkadan vehá buorebuš biepmu go sii dábálaččat lávejedje borrat sotnabeaivve. (s.45)</p>
<p>Árbevirolaččat lea leamaš nu ahte dálueamit ordne borramuša ja káfe beavdái, go almmáiolmmoš bargu gulai olggobeale dálu. Ja go almmáiolmmoš bođii sisa boradit, de lei juo dálueamit stellen beavdái. Dan láhkai dálueamit dahká ahte kievkanis ja káfestallanbottus lea liegga vuoigŋa, seammás go dehálaš ja duođalaš áššiid sáhttet gieđahallat. Formálalaš ságastallan dáhpáhuvvá dalle eahpeformála rámmaid siste. (vrd. Fredriksen 2012a: 47). 57 4.6.2 Buvdabargu Lohkki diehtá ahte váhnen guovttos leaba jođihan sohkabuvdda moanaid jagiid badjel.</p>
<p>Kristiina váhnemat doalaiga buvdda, mii lei johtán sogas juo moanaid buolvvaid áigge. Dat lei goas nu bures gánnehan, dasgo dakko lahkosiin eai lean ovdalaš áiggiid eará gávppit. Muhto vehážiid gilli lei sakka mannan maŋáš. Dat lei guorranišgoahtán ja okta nubbi bálvalus heaittihuvvui. Dušše boares sohkabuvda lei báhcán vel juogaláhkai doaibmat (s.27).</p>
<p>Dađistaga go muitalus ovdána lohkki ádde man dehálaš buvda lea váhnen guoktái. Buvda lea gánnehan go sisaboađus lea leamaš buorre. Lohkki oažžu gova ahte áhčči lea materialistta.</p>
<p>Vuolábealde muhtin ovdamearkkat ságastallamiin gaskal nieidda ja áhči mas lea sáhka buvdda ja dietnasa birra, ja mii su mielas lea albma bargu. Ságastallamiin oažžu lohkki áhči oainnu, go lea vuosttašpersovdna gii hállá. Vuosttašpersovnna-muitaleaddji addá dábálaččat rivttes dieđuid, jus son ii vállje doalahit áššiid čihkosis:</p>
<p>Mii leat álo leamaš materialisttat, geat háliidit oaidnit iežamet čalmmiiguin ja dovdat iežamet suorpmaid gaskkas dan, maid mii dasto muhttit iežamet barggu bokte ávnnaslaš buresbirgejupmin. (s.29)</p>
<p>Maid ahte duddjogoahtit? Heaitte juo eret hoavrristeames! Dainna gal ii dine maidige. (s.30)</p>
<p>Dan buvdda haga ollugat mis livčče lean dego oarbbes mánát dán máilmmi goalus biekkaid siste. (s.45)</p>
<p>Earret go gádjut buvdda ja oaččuhit Kristiina váldit badjelassi buvdabarggu, orru áhččái maid dehálaš mo son muittuhuvvo sihke gávpealmmájin ja ovttaskas olmmožin. Lohkki áicá mo áhči jurdagat dan ektui ihtet muitalusas dađistaga go áhčči muitala buvdda birra. Lohkki lea ádden man dehálaš buvdahommá lea áhččái ruđalaččat. Muhto gávpeálbmái lea maid dehálaš ahte ii leat son gii heaittiha buvdda, nu mo dáid ságastallamin boahtá ovdan:</p>
<p>Livččii stuorra vahát heaittihit dan buvdda man buresbirgejumi ovdii diet ovddit buolvvat leat nu sakka rahčan. Ja dát lea munnje veháš gudneášši. In háliidivčče leat dat rašis riekkis buolvvaid ráiddus. (s. 40)</p>
<p>Miihan leat beakkán giehmansohka. […….]. Ovdamearkka dihte dán buvdda vuođđudii mu máttaráddjá. Ja mu čeahci vuođđudii Márkanbáikái buvdda, mas lea šaddan maŋŋelis hirbmat gávpeguovddáš. Ja mu eará sogalaččatge leat leamaš ovddideame dán guovllu gávpeeallima. (s. 28-29)</p>
<p>Sitáhtain boahtá bures oidnosii ahte buvdabarggu heaittiheapmi lea gudneášši. Gávpealmmái ii hálit ahte son dat lea gii botke giehmansoga. Dasto lea maid dehálaš sutnje mo son, kollektiivva vuoiŋŋas, muitojuvvo maŋit áiggis, báikegotti ja soga ektui. Jus dan veardida luohteárbevieruin, de lea luohteárbevierus dat guovddáš ášši, muittašit nuppiid, sogaid ja buolvvaid gaskkas. Johan Turi girji <em type="italic">Muitalus sámiid birra </em>almmuhuvvui vuosttaš háve 1910s. </p>
<p>Turi čállá luođi birra ná: <span type="quote">“Sápmelaš lávluma dadjá juoigamin. Dat lea okta muitingoansta nuppiid olbmuid. Muhtumat muitet vášis ja muitet ráhkisvuođain, ja muhtumat muitet 58 moraštemiin”</span> (Turi 1987: 163). Gávpealbmái šaddá dehálaš ahte son muitojuvvo ráhkisvuođain ja ahte son lea leamaš dehálaš ja áŋgiris giehmansohkalaš, mas lei árvu sihke ovttaskas olmmožin ja báikegotti oasseváldin. Fredriksen čilge kollektiiva vuoiŋŋa luohteárbevieruin ná: <span type="quote">“Luohti lea ge juoga mii definere olbmo ovttaskas olmmožin servodagas gos orru, danin go su iešvuođat ja luondu deattuhuvvojit go olbmui biddjo luohti, ja dat integrere olbmo stuorat ovttadahkii, servodaga lahttun”</span> (Fredriksen 2015: 45).</p>
<p><em type="italic">Earrodearvvuođat </em>muitalusa álggus lohkki oažžu diehtit ahte váhnen guovttos leaba smiehttan heaittihit buvdda go dat ii šat gánnet nu bures: </p>
<p>Dat lei goas nu bures gánnehan, dasgo dakko lahkosiin eai lean ovdalaš áiggiid eará gávppit. Muhto vehážiid gilli lei sakka mannan maŋás. Dat lei guorranišgoahtán ja okta nubbi bálvalus heaittihuvvui. Dušše boares sohkabuvda lei báhcán vel juogaláhkai doaibmat. Eaiggátguovttos leigga iežaska váhkara vuolgima maŋŋil mearridan ahte soai heaittášeigga doallamis buvdda muhtin jagi geažes. (s.27)</p>
<p>Dađistaga go muitalus ovdána, de lohkki fuobmá mo áhči oaidnu buvdabargui rievdá buoret guvlui. Su mielas lea leamaš lossa bargu maŋimuš jagiid. Dál go son fuobmá man buorre veahkkin Kristiina lea buvdii, de son eambbo ja eambbo jierásmuvvá. Jierásmuvvan dáhpáhuvvá dađistaga muitalusa ovdánemiin go gávpealmmái áicá mo su plána lihkostuvvá ja dienas lassána. Čuovvovaš ovdamearkkas áhčči čilge dán ášši:</p>
<p>Diet Kristiina lea leamaš munnuide stuorra veahkkin. Muittátgo man lossat munnos lávii gaskkohagaid, go galggaime guovttá buot geargat? […..]. Muhto dál lea leamaš ollu álkit go lea leamaš goalmmátge olmmoš dán buvdda joraheame. Mu mielas orru ahte olbmot leat vuot viššaleappot johtigoahtán min buvddas. Ja dasa gávdno čielga sivva: Kristiina. (s.35)</p>
<p>Seamma ságastallamis áhčči fuomášuhttá eamidii ahte soai dat gal leigga <span type="quote">“seamma čuorgadat ja moskasat”</span> buvdabargguin, ja dál livččii áigi geahččat ovddosguvlui:</p>
<p>Olbmot ledje juo várra dolkagoahtán munnos. Guktot seamma čuorgadat ja moskasat. Dálá olbmot dárbbašit nanu vásáhusaid, gelddolašvuohta lea dán beaivvi sátni, olmmoš ii oaččo duhtat iežas gággadis vieruide muhto galgá rievdat áiggi mielde. Moaige galggašeimme várra ravget iežame bođuid ovddežis. (s.35)</p>
<p>Dát jurdda ahte soai dat galggašeigga ravget iežaska bođuid ovddežis šaddá ironalaš kontrástan Kristiina áigumušaide, go lohkki diehtá mo áhčči eastada nieidda ravget iežas bođuid ovddežis. Goappašiin lea oaidnu mii livččii sudnuide buorre eallin. Aikio čállá ahte su mielbargit muitaledje man dehálaš lea olbmos oaidnit mii lea buorre eallin vai sáhttá dihtomielalaččat bargat dan ala vai ovdána dahje beassá dan guvlui (Aikio 2010: 14). Nu mo mun čállen váldopersovnna Kristiina oasis, de bázii gažaldahkan lohkkái man duhtavaš 59</p>
<p>Kristiina lea iežas válljemiin. Dat seammá gažaldat ii báze go lea áhči birra sáhka, go lohkki diehtá man duhtavaš son lea muitalusa loahpas.</p>
<p>Kristiina plánat rievdadit iežas eallima movttiidahttá áhči ja addá sutnje ođđa jurdagiid buvdda hárrái. Son várra fuobmá ahte ii gánnet vázzit seamma bálgá agi beaivvi jus áššit galget lihkostuvvat. Vuolábealde sitáhtain lohkki lohká áhči jurdagiid mo ja manne livččii dehálaš rievdadit iežas eallima ja čuovvut ođđa áiggi:</p>
<p>Ja dieinna bođuid ravgemiin mun oaivvildan ahte moai galge oalát rievdadit iežame gávpejođihanvieruid. Ean leat háhppehan čuovvut áiggi mielde. Danin dát buvda lea dáid jagiid nu funet gánnehan. [….].Dál lea ođđa áigi. Gávppašeapmi ii leat šat dušše beaivválaš vuođđodárbbuid duhtadeapmi muhto dat galggašii leat seammás ilolaš dáhpáhus, mii botke dábálaš eallinjođu. Kristiina lea nuorravuođa varasvuođainis ealáskahttán dán buvdda. (s.35-36)</p>
<p>Kristiina lea nuppástuvvan. Eat sáhte agibeaivvi bissut seammán. Son lea dan bures ipmirdan ja láhtte dan mielde. (s.39)</p>
<p>Dasa lassin áhčči maid álgá guldalit Kristiina rávvagiid go oaidná ahte Kristiina ealáskahttá buvdda:</p>
<p>Na makkár namma min buvddas dasto galggašii leat? –Measta juo buot eará go dálá namma. FORTUNA, CHANCE, ADVENTUROUS AFFAIRS – vuogas namat gal gávdnojit. Fitnodaga namma galgá bohciidahttit sáhkkiivuođa – nuppiiguin sániiguin hástalit olbmo geahčastit ahte miison dien nama duohkenges lea. (s.43)</p>
<p>Dás lohkki oaidná ahte Kristiina jurddaša stuorra sániiguin, ja su plánat boahtte áiggi hárrái speadjalastet dan. Ii oro ahte áhčči áibbas čuovvula nieidda stuorra plánaid, liikká go son bures ádde ahte juoga nu ferte dahkkot jus buvdda fas galgá ealáskahttit. Son dieđusge ádde ahte su beaivvit buvdabargguin lahkonišgohtet loahpa, ja Kristiina fas áddešgoahtá ahte áhčči duođai geahččala duvdit buvdda su háldui nu mo dán ságastallamis oidno:</p>
<p>Don leat gusto vuđolaččat smiehtadan dieid áššiid. Ipmirdan du. Dieđán ahte diet buvda ii leat leamaš dutnje dušše beaivválaš birgenlági vuođđu muhto ollu eanet. Dat lea leamaš oppa du eallin. Muhto dan buvdda boahtteáiggi ii leat duođaige juste dál dat buot áigeguovdileamos ášši munnje. (s.46)</p>
<p>Áhčči geahččala das duohken olles leavttuin hálahit ja geažidit nieidda máŋgga láhkai vai váldá badjelássii buvdda. Ovtta daid maŋimuš ságastallanbottuin gaskkal nieidda ja váhnemiid boahtáge ovdan ahte áhčči njulgestaga fállá niidii váldit badjelássii buvdda, ja mo son rávve su bargat vai buvdabargu manná njuovžilit maiddái boahtteáiggis. Áhčči fállá vel niidii ahte: <span type="quote">“- Don sáhtašit saddjestit daid mohtabiktasiid várás sierra saji dan min sohkabuvdii. Dohkkehan ollásit du viggamušaid”</span> (s.46). Dasto son joatká stuorra sániiguin čilget niidii mo son lávii nuorran dolgevuokkaid ráhkadaddat ja vuovdit daid buvddas, ovdal go Kristiina vástida: 60</p>
<p>Du stuorra sánit bohtet beare johtilit. Ferten bállet ráfis suddadaddat buot maid lean gullan. – Muhto ammal juo joatkkát goit vel muhtin áiggi dán buvddas? Duinna lea leamaš nu suohtas barggadit. –Na sáhtán gal vel muhtin áiggi. Daddjot dal vaikkoba jagi. Guhkimustá. Giitu ollu njálgga biepmu ovddas ja korrupšuvdnagáhku ovddas! časkkii Kristiina čalmmi ja doamihii fas iežas latnjii. (s.47)</p>
<p>Áhčči lea lihkostuvvan jorggihit Kristiina plána ravget iežas bođuid ovddežis. Nuppe dáfus áhčči ieš lea ravgen iežas loahpalaččat bođuid ovddežis. Dat lea gal dieđusge vuoiggalaš ahte vuorasman gávpepárra dál beassaba vuoiŋŋastit go leaba juo máŋgalogi jagi bargan buvddas. 61 5.</p>
<p>Jievjaheargi 5.1 Referáhta </p>
<p>Kirsti Paltto novealla <em type="italic">Jievjaheargi </em>almmuhuvvui vuosttaš geardde 1971as novealla čoakkáldagas <em type="italic">Soagŋu </em>(1971). Novealla váldopersovdna lea Ánne, ja muitalus dáhpáhuvvá muhtin smávva sámi gilážis. Novealla álgá go Lemehaš-Issát buktá Ivvár-Pierai ja Birehii morašságaid. Ánne ja Ol-Erke leaba jápmán. Ol-Erke lea gánda geasa Ánne lea liikostan. </p>
<p>Sudno ráhkesvuohta lea váttis danne go Ánne áhčči ii háliit ahte nuora guovttos galgaba deaivvadit. Ánne ii jeagat áhči, ja manná duoddarii deaivvadit Ol-Erkkiin. Dálkkasta, ja Ol-</p>
<p>Erke geahččala oažžut Ánne mielde jorgalit fas ruovttoguvlui. Ánne ii jeagat. Garra dálkki ja</p>
<p>Ánne nággárvuođa dihte soai girddiheaba, oktan herggiiguin, seamma roggái ja dasa jápmiba.</p>
<p>Áidna gii heakkas bissu lea Áddjá, Ánne heargi. Son buktá jápmaságaid Ánne ruktui. Dan sivas ferte maid Áddjá njuvvojuvvot, go Ánne eadni, Rávdna, gohčoda Ádjá noaidin ja sivahallá Ádjá goddán Ánne. Odnege Galbmanjárggas sáhttá oaidnit vilges hearggi njulggisteamen siidda čađa justa dan beaivvi go Áddjá goddojuvvui. Novealla loahpahuvvo go lohkki fas beassá gullat ahte Ivvár-Piera lea dat áidna gii ii jáhke dan muitalussii, ja ahte son ii sáhte dubmet Ádjá daningo son ii leat goassige suinna beassan háleštit. Noveallas leat máŋga fáttá, earret eará sámi árbevirolaš eallin, persovnnaid jurddašanvuogit, mo sii gávdnet čilgehusa issoras dáhpáhusaide ja ráhkesvuođa gaskal guokte nuora. Dasa lassin lohkat dološ sámi oskku ja jáhku birra, noaidevuođa birra. Noveallas jievjaheargi Áddjá lea govvan noaidevuhtii. 62 5.2 Analysaoassi</p>
<p><em type="italic">Jievjageargi </em>novealla dáhpáhuvvá muhtin smávva sámi gilážis ja Galbmanjárgga duoddaris. </p>
<p>Áigodat lea ovdal go mohtorfievrrut bohte Sápmái, ja go olbmot ain čuige ja geavahedje herggiid go áigo duoddarii. Eallin dán smávva sámi báikegottis lea jáhkkimis árbevirolaš eallin, ja olbmot eai leat vel vásihan daid stuorra nuppástuvvamiid servvodagas. Dat sáhttáge leat mielde dagaheamen stuorra vuostálastima ja morraša maŋŋá nuora guoktá issorasa dáhpáhusa. Abstrákta plánas jápmin govvida rievdadeami ja ođđa áigásaš jurddašeami.</p>
<p>Maŋŋá rievdademiid báikegotti kollektiivva vuoigŋa láhppá dássádeami, go olbmot riiddáskit ja geahččalit čilget rievdadusa diidaoskkuin.</p>
<p>Lohkki čuovvu váldopersovnna Ánne ja Ol-Erkke issoras dáhpáhusa, ja báikegotti čilgehusa mo ja manne soai mannaba sorbmái ja jápmiba. Dáhpáhusa čilgehus lea ahte noaidevuohta lea sivalašvuohtan jápmimii. Muhtumat báikegottis dorvvastit dan čilgehussii, earát fas eai. Dan láhkai báikegotti dássedeaddu rihkkojuvvo, ja lohkki fuobmá logadettiin mo Ánne jápmin ja báikegotti čilgehus váikkuheaba nubbi nubbái. Ánne rolla muitalusas šaddá dalle mo son sihke čohkke ja billida báikegotti dássedeattu, man birra čálán 'Ánne rolla noveallas' oasis.29</p>
<p>Nuppe bealis Ánne ovddasta árbevirolaš jurddašeami ja nuppe bealis ges ođđaáigásaš jurddašeami. Lea ođđaáigásaš jurddašeapmi ja nuorra nieidda nággárvuohta mii doalvu nuorra guoktá bártái. Muitalusas bohciida parallealla muitalus ja kontrástačilgehus issoras dáhpáhussii. Ivvár-Piera gii lea oalgepersovdna, ovddasta árgabeaivválaš ja jierpmálaš čilgehusa manne nuora guoktáin manná nu funet issoras dálkki geažil. Ivvár-Piera rolla šaddá dalle doaibmat kontrástan báikegotti jurddašeapmái, ja son viggá báikegoddái čilget dáhpáhusa jierpmálaš čilgehusain.</p>
<p>Narratologiija teoriijain analiiseren ja čuovun váldopersovnna ja oalgepersovnna ja sudno rollaid muitalusas. Luohteteoriijain analiiseren ja čuovun ovttaskasolbmo sajádaga ja rolla báikegottis. <em type="italic">Jievjaheargi </em>muitalusas boahtá ovdan ahte nuorra guoktá jápmima geažil báikegotti kollektiiva vuoigŋa bieđgana. Dat čájeha ahte Ánne ja dat maid son ovddasta lea dehálaš báikegoddái. Ivvár-Piera rolla šaddá fas geahččalit doalahit kollektiiva vuoiŋŋa čoahkis go son áicá ahte báikegotti olbmot álget riidalit ja bieđganit. 29 Gč dán barggus kap. 5.6, 5.6.1 ja 5.6.2. 63 5.3 Muitalusa struktuvra </p>
<p>Noveallas lea dramatihkalaš in medias res-álgu mii doalvu lohkki njuolga dáhpáhussii, ja čatná váldo- ja oalgemuitalusa oktii. <em type="italic">Jievjaheargi </em>muitalusas leat dasto parallealla muitalusat. </p>
<p>Álgu boktá lohkki vuordámušaid vai háliida joatkit lohkamuša ja beassá diehtit mii lea geavvan Gálbmanjárggas. Muitalusa diskursa sáhttá muitaluvvot kronologalaččat dahje anakronologalaččat, nuppiin sániiguin daddjon: teavstta dáhpáhusaid sáhttá muitalit nu ahte bohtet maŋŋálagaid, dahje muitaleaddji sáhttá válljet njuikkodit dáhpáhusaid ektui, ja dan láhkai rihkkut teavstta kronologiija (Gaasland 1999: 36-37). <em type="italic">Jievjaheargi </em>muitalus álgá oalgemuitalusain, joatká váldomuitalusain ja loahpahuvvo fas oalgemuitalusain. 5.3.1 Parallealla muitalusat </p>
<p><em type="italic">Jievjaheargi </em>muitalusas leat parallealla muitalusat, namalassii nuora guoktá jápmima birra ja báikegotti olbmuid čilgehusat dáhpáhussii. Dan oktavuođas lea dárbbašlaš geahčadit oktavuođa gaskal muitalusaid, erenoamážit leat go doppe parallealla- ja kontrástapersovnnat ja dáhpáhusat (Gaasland 2009: 101-103). <em type="italic">Jievjaheargi </em>muitalusas guorahalan Ánne ja Ivvár- </p>
<p>Piera muitalusaid, ja mo dat doibmet ovttas ja leat go doppe kontrásttat. Lothe čállá guovddáš-30 ja katalysáhtordáhpáhusaid birra. Guovddášdáhpáhus bidjá váldomuitalusa johtui, ja katalysáhtordáhpáhus čuovvula guovddášdáhpáhusa (Barthes 1966, lohkan Lothe 1994: 89-90). 5.3.2 Váldomuitalus <em type="italic">Jievjaheargi </em>váldomuitalusa guovddášdáhpáhus lea nuora guoktá jápmin, mii biddjo johtui go </p>
<p>Ánne lea mannamin duoddarii gos galgá deaivvadit Ol-Erkiin:</p>
<p>Duon šerres giđđadálvvi lei Ánne juo árra iđit geassastan jievjahearggi, man namma lei Áddjá. Son lei ikte gárdon moadde rievssatgiela Gielladuoddarii ja dál vulggii oahppat daid. Son lei šiehttan Erkkiin, ahte deaivvadivččiiga vuosttamus gárddi luhtte. Das soai áigguiga joatkit márkanbáikái (s.193).</p>
<p>Goalmmátpersovnna-muitaleaddjis lohkki oažžu diehtit mo Ánne guoktá Ol-Erkke muitalus álggii. Váldomuitalusa álggus juo lohkki beassá diehtit geat das leat mielde, gos dáhpáhus dáhpáhuvvo ja makkár ulbmil lea mátkkiin. Dasto ovdána váldomuitalus sihke vuosttaš- ja 30 Dárogilli: kjernehending (Lothe 1994: 89). 64 goalmmátpersovnna-muitaleddjiin. Lohkki beassá omd. diehtit mo Ánne oaččui jievjahearggi.</p>
<p>Vuojedettiin duoddarii deaivvadit Erkkiin, Ánne jurddaša maŋos dan fearánii:</p>
<p>Ánne millii badjánii beaivi, goas son dan jievjjaha lei fidnen. Son lei dalle áibbas mánná ja Áddjá ge lei velá miessi.[…..]. Dalle Ánne lei Erkke vuosttaš gearddi deaivan, ja soai leigga duhkoraddan boazogárddi luhtte dan botta go sudno áhčit leigga soahpan hearggi hattis. (s.193)</p>
<p>Ánne johtin duoddarii ja deaivvadeapmi Ol-Erkkiin doalvu lohkki lagabui guovddášdáhpáhusa váldomuitalusas, mii lea dan issoras dáhpáhusa birra go nuorra guovttos vuodjiba herggiiguin roggái, lápmašuvvaba ja dasa jápmiiba:</p>
<p>Fáhkka eana rámškihii su vuolde, son gahčai, gahčai. Ádjá guohpirat skoažihedje gerres vuđđui ja viimmat son deaivvai eatnamii. (s.195)</p>
<p>Ii ge Erke gullan su, dasgo garra fárttain son girddihii njuolgga seammá roggái, gos Ánne ge lei. Son bođii nu johtilit ahte girddi Ánne ala, fierai suinna bákteravdda badjel ja stirccihii viimmat skurčču vuđđui. (s.196)</p>
<p>Váldomuitalus loahpahuvvo go jápmin gávdná nuora guoktá, ja lohkki beassá lohkat Ánne jurdagiid dan birra:</p>
<p>Jápmin, gearggai Ánne velá jurddašit. Lei go dat ipmašit go eallin? Ii go lean seammá, ahte soai dán láhkái jámiiga, go eatnamis goitge livččiiga šaddan veahážiidda boarásmuvvat, goikat, dáktat. Seamma dal lei. (s. 196)</p>
<p>Lohkki beassá diehtit ahte Ánne háliida eret báikegottis, danne go su mielas báiki lea unni ja gárži. Dan láhkai Ánne ovddasta ođđaáigásaš jurddašeami, go dan áiggi goas <em type="italic">Jievjaheargi </em>muitalus muitaluvvo, ii lean dábálaš fárrestaddat eret ruovttogilážis. Ánne, gii lea nuorra searas nieida leage báikegotti boahtte áiggi doaivva, ja govve dan láhkai árbevirolaš eallima. </p>
<p>Nuorat galge fievrridit servvodaga ja bargguid viidásabbot čuovvovaš bulvii. 5.3.3 Oalgemuitalus</p>
<p><em type="italic">Jievjaheargi </em>muitalusa álgu čatná paralleallamuitalusaid oktii go Lemehaš-Issát, gii gullá oalgemuitalussii, čujuha váldomuitalussii: </p>
<p>Lehpetgo dat dii gullan, mii Gálbmanjárggas lea ikte dáhpáhuvvan? Lemehaš-Issát, guhte aiddobáliid lei boahtán buori verddes Ivvár-Piera geahčái, vilppui birrasis ja jearai ođđasis, go ii gii ge orron leamen gullan: -Lehpet go gullan? (s.192)</p>
<p>Lohkki beassá oalgemuitalusas diehtit mo ja maid dán muitalusa persovnnat jurddašit váldomuitalusa persovnnaid ja dáhpáhusa birra. Bajábeal sitáhta čájeha ahte Issát álgá muitalit váldomuitalusa guovddášdáhpáhusa birra. Maŋŋá go Issát lea muitalan jápmaságaid, ja lohkki ovdána lohkamis, lohkki fuobmá ahte oalgemuitalusa katalysáhtordáhpáhus lea ođas ahte 65 nuorra guovttos leaba jávkan. Ságastallamis bohciidit guovttelágan jurddašanvuogit jápmima hárrái, nubbi kontrástan nubbái. Lothe mielde (1994: 89) sáhttá oalgemuitalusa ságastallamiid gohčodit katalysáhtordáhpáhussan, danne go dat vuolgá váldomuitalusa guovddášdáhpáhusas.</p>
<p>Oalgepersovdna Ivvár-Piera guoddá parallealla- ja oalgemuitalusa. Ságastallamiin jurddašanvuogit bohtet oidnosii, ja boađus das lea riidaleapmi. Ivvár-Piera ádde ahte diidaoskui ja noaidevuhtii ii sáhtte dorvvastit jápmima čilget, nu mo muđui báikegottis barget.</p>
<p>Lohkki fuobmá dán guovtti jurddašanmálle dađistaga go muitalus ovdána. Ságastallamat vulget váldomuitalusa guovddášdáhpáhusas. Vuosttaš govva man lohkki oažžu das lea:</p>
<p>Noaidái? Man bahákasa noaidái? Piera álggii unnánassii suhttat Issáha doavkkes ságaid geažil. Son ii lean goassige jáhkkán noiddiide. –Noaidái, aiddo fal noaidái, láhttii Issát. –Ánnes lei vilges heargi man sisa noaidi lei čiehkádan. Dat lávii ihkku njunnedallat skáiddi guvlui, ja dat justa lea dan mearka ahte hearggis leat bahás vuoiŋŋat. (s.192-193)</p>
<p>Dialogaid bokte lohkki oahpásmuvvá dán guovtti jurddašanvuohkái, Ivvár-Piera ovtta bealde ja báikegotti jurddašanvuohki nuppe bealde. Ii goabbáge molsso oainnu muitalusa ovdáneamis, ja loahpa loahpas dat boahtá ge ovdan:</p>
<p>Buot earát jáhkke dan muitalussii earret Ivvár-Piera, gii guktuid nuoraid nu bures dovdan lei ja diđii ahte Sápmi lei manahan guokte buorre olbmo, geat livččiiga sáhttán gilvit ustitlašvuođa birraseaskka. Ádjás son ii sáhttán maidige dadjat go ii lean suinna goassige háleštan, muhto dan son diđii ahte heargi lei beakkálmas lodji. (s.198)</p>
<p>Novealla álgu ja loahppa sohpet oktii ja čatnet dan dihte oktii muitalusa. Álgu čujuha váldomuitalussii, ahte mii nu lea geavvan Ánniin Galbmanjárggas: “-Ii han fal okta ge leat jápmán? eahpidii Biret, dálu eamit. –Aiddo fal nu. Jápmán doppe lea. –Gii ipmašiid? –</p>
<p>Rávddo-Jon Ánne” (s. 192). Muitalusa loahppa lea oalle rabas. Giláža olbmot eai goassige beassan diehtit mo Ánniin rievtti mielde lei mannan sivas go eai gávdnan su goassige. Liikká sáhttá dadjat ahte loahppa soahpá álgguin danne go Piera das čujuha váldomuitalussii, mo</p>
<p>Sápmi lea manahan guokte buorre olbmo nu mo vuosttaš cealkka bajábeale sitáhtas čájeha.</p>
<p>Vaikko man guhká giliolbmot ohcet nuora guoktá, soai eaba gávdno: <span type="quote">“Muhto vaikke sii man viidát livčče Gielladuoddara vázzán dahje čuoigan, de eai goassige deaivan dan romis skurčču gos Ánne guovttos Erkkiin vealláiga”</span> (s.197). Lea buotdiehtti muitaleaddji mii addá lohkkái dán dieđu. Moraš lea nu stuoris, ahte báikegoddi vállje dorvvastit diidaoskui čilgen dihte dáhpáhusa, ja sivahallat Ánne hearggi Áddjá leat noaidin. Nuppi dáfus Piera geahččala doalahit báikegotti vuoiŋŋa čoahkis ja čilget dáhpáhusa jierpmálaččat, muhto son ii dainna lihkostuva. 66 5.3.4 Muitalusas lea 'Ending but no closure' Logadettiin fikšuvnna teavsttaid, lohkki vuordá vástádusa konfliktii. Muhtumin lea čielga govva mo konflikta čovdojuvvo, ja nuppe háve fas báhcá lohkkái gažaldat čovdojuvvui go čuolbma. Abbot čállá ahte lohkki vuordá muitalusa loahpa, ja ahte muitalusa konflikta gálggašii čovdot (Abbot 2008: 55-57). Danne lea dehálaš analysaoasis gávdnat makkár konflikta noveallas lea, geat dasa oasálastet ja makkár rollat sis leat. <em type="italic">Jievjageargi </em>noveallas lea nuorra guoktá jápmin, ja mo ja manne soai jámiiga konfliktan. Dán konfliktii oasálastet </p>
<p>Ánne ja Ol-Erke, Ivvár-Piera ja báikegoddi. Jearaldat lea, čovdojuvvo go konflikta? Lohkki beassá diehtit issoras dáhpáhusa birra. Muhto muitaleaddji ii juogat dán dieđu muitalusa persovnnaide. Sidjiide báhcá gažaldahkan mo ja manne nuora guovttos jámiiga, ja sii vigget čilget dáhpáhusa buoremus lági mielde. Lohkki oažžu vástádusa konfliktii, ja sutnje loahpahuvvo muitalus dasa. Báikegotti persovnnat eai oaččo vástádusa mo ja manne dáhpáhus dáhpáhuvai, ja danne báikegoddái báhcá losses ja váivves dilálašvuohta. Abbot earuha doahpagiid 'closure' ja 'ending' ja čállá: <span type="quote">“But closure does not have to come at the end of a narrative; in fact, it does not have to come at all. So it is important to keep the two concepts – the ending and closure – distinct”</span> (Abbot 2008: 56). Abbot sániid mielde <em type="italic">Jievjaheargi </em>muitalus loahpahuvvo. Das lea 'ending'31 muhto ii 'closure'32. Buohkat eai oaččo dieđu mo konflikta čovdui. 5.4 Muitaleaddji </p>
<p>Muitalusas leat muitaleaddjit vuosttaš, - ja goalmmátpersovnnas, sihke namahis jietnan ja muitaleaddjit geat addet sátnesaji muitalusa persovnnaide ja dan láhkai fievrridit muitalusa ovddosguvlui: </p>
<p>Piera healkkehii nu ahte njuikii čohkut, ja Biret, gii aiddo lei nahkiheamen muora oapmanii, geahčai Issáhii. – Muhto..., dajai Piera dego ii livččii jáhkán, Ánne han lei nuorra ja dearvvas. Lea go son šaddan dáhpedorbmái? (s. 192)</p>
<p>Piera jurdagat bohtet ovdan goalmmátpersovnna-muitaleaddji bokte. Sátni 'Muhto' dahká gal ahte sitáhta maid sáhttá dulkot vuosttašpersovnna-muitaleaddjin. Lohkki ádde konteavsttas ahte lea dialoga ja lea Piera gii hállá, liikká go eai leat vearbbat vuosttašpersovnnas. Dan láhkai beassá lohkki lohkat Piera jurdagiid vuosttašpersovnna hámis ja oažžu diehtit maid son 31 'Ending' geavvá narratiivva teavstta loahpas, beroškeahttá čovdojuvvo go konflikta vai ii (Abbot 2008: 56-57). 32 'Closure' dáhpáhuvvá narratiivva teavsttain go konflikta čovdojuvvo ja lohkki oažžu vástádusa konfliktii. Ii leat buot teavsttain closure (Abbot 2008: 56). 67 ieš oaivvilda áššis. Vuosttašpersovnna geavaheapmi addá lagašvuođa lohkkái, ja lohkki eambbo oahpásmuvvá persovnnaide jurdagiid ja ságaid geažil dađistaga go muitalus ovdána.</p>
<p>Vuosttašpersovnna-muitaleaddji doaibmá aktiivvalaččat muitalusas, ja goalmmátpersovnna -muitaleaddji doaibma olggobeale muitalusa (Lothe 1994: 32-33).</p>
<p><em type="italic">Jievjaheargi </em>muitalusas vuosttašpersovnna-muitaleaddji doaibmá máŋggaid persovnnaid hárrái. Lea muitalusa goalmmátpersovdna gii addá sátnesaji vuosttašpersovdnii. Gaasland gohčoda dan vertikála juohkin, go goalmmátpersovdna muitaleaddji juohká sátnesaji persovnnaide geat leat mielde muitalusas. Jus leat parallealla muitalusat, nu mo <em type="italic">Jievjaheargi </em>noveallas, dáhpáhuvvá maid horisontála juohkin. Dalle delegere muitaleaddji jiena ovtta muitalusas nubbi muitalussii (Gaasland 2009: 25-26) nu mo dát ovdamearka čájeha: </p>
<p>Soai leaba dieđus ge láhppon riđus ja borgon muhtin skurčui, árvalii jierbmás Piera, geasa eai noaideságat ollán. Piera lei áibbas vuoigadis, muhto ii han Issát sutnje jáhkkán,. Ii dohko guvlui ge. Noaidi lei noaidi ja danin bisui. Duon šerres giđđadálveiđit lei Ánne juo árra iđit geassastan jievjahearggi, man namma lei Áddjá. (s.193)</p>
<p>Sitáhtas lohkki lohká vuos Piera jurdagiid goalmmátpersovnna-muitaleddjiin. Dasto duvdá muitaleaddji Piera perspektiivva lohkkái gaskkalaš stiilla geavahemiin vuosttaš cealkagis, sáni 'árvalii' geažil. Dan láhkai lohkki ádde ahte leat Piera jurdagat mat bohten ovdan. Dasto geavahuvvo friija gaskkalaš stiilla ja lohkki muhtin láhkai lohká Piera jurdagiid Issáha jurddašeami birra sániid 'ii han' ja 'ii dohko' geažil. Dát sánit dagahit ahte lohkki dego 'manná persovnna sisa' (vrd. Wood 2009: 9), ja ádde ahte leat Piera jurdagat Issáha birra, ja man váttis lea Issáhii čilget mo ja manne nuorra guovttos leaba duššan. Maŋimuš cealkka njuike váldomuitalussii, mas goalmmátpersovnna-muitaleaddji muitališgoahtá Ánne birra. </p>
<p>Váldomuitalus lea juo dáhpáhuvvan, ja muitaleaddji muitala vássán áiggis. Dás boahtáge bures ovdan ahte leat guokte muitalusa seamma teavsttas. Logadettiin novealla, lohkki fuobmá dán guovtti muitalusa gaskavuođaid, mo Ánne dáhpáhus váikkuha unna servvodahkii.</p>
<p>Noveallas leat ollu dialogat ja persovnnat mielde, ja danne gártá maid nu ahte lohkki lohká muitalusa máŋggaid olbmo čalmmiid čađa. Dan láhkai noveallas lea sihke interna ja eksterna muitaleaddjiposišuvdna, ja muitaleaddji lea juogo mielde muitalusas dahje olggobeale muitalusa (Gaasland 1999: 29). Dialogat leat mielde ealáskahttimin muitalusa, dainna lágiin ahte beassat diehtit maid gii oaivvilda áššis. Dá okta ovdamearka sagastallamis gaskkal Biret,</p>
<p>Issát ja Piera. Dán smávva ságastallamis oažžu lohkki dialogaid bokte gova ahte Piera eamidin Birehiin eaba jáhke noaidevuođa ságaide maid Issát muitala: 68</p>
<p>Muhto ii han dalle leat sihkkar, ahte Ánne lea jápmán, eahpidii Biret. –Lea, dat lea áibbas sihkar. Ášši lea oainnát ahte Ánne lea fillehallan noaidái. –Noaidái? Man bahákasa noaidái? Piera álggii unnánassii suhttat Issáha doavkkes ságaid geažil. (s. 192)</p>
<p>Sitáhtas lea čálli geavahan gaskkalaš muitaleami stiilla vuosttáš cealkagis ja dainna láhkii goalmmátpersovnna-muitaleaddji duvdá Bireha háldui eahpádusa jápminságaide. Maŋimuš cealkagis geavahuvvo friija gaskkalaš muitaleami stiilla, mii Wood mielde gohččoduvvo stiilan mii 'manná persovnna sisa' (Wood 2009: 8-9). Sátni 'doavkkes' sáhttá ovddastit sihke muitaleaddji mii lea mielde muitalusas ja čájeha ahte su mielas noaideságat leat 'doavkkes ságat'. Muhto dat maid sáhttá čájehit čálli guottuid. Friija gaskkalaš stiilla geavaheapmi sáhttá čálli geavahit gaskaoapmin go háliida geahččat áššiid sihke persovnna ja čálli čalmmiiguin ja gielain (Wood 2009: 10-11).</p>
<p>Dialogaid bokte lohkki oažžu dieđuid sihke Piera jurddašeamis, muhto maiddái báikegotti olbmuid birra geat ovddastit diidaoskku jurddašeami. Nu mo <em type="italic">Earrodearvvuođat </em>analysas juo čállen33, Wood mielas dialogat kommuniserejit buoremusat lohkkiin dan sadjái ahte goalmmátpersovnna-muitaleaddji muitala (Wood 2009: 161). Nuppe dáfus diehtit maid ahte sápmelaččaid gaskkas lea jávohisvuohta maid dehálaš oassi gulahallamis. <span type="quote">“…ii visot dárbbaš dadjat, dan galgá ge muđuige diehtit”</span> muitalii muhtin mielbargi Aikioi go lea sáhka gulahallanmáhtus (Aikio 2010: 58). <em type="italic">Jievjaheargi </em>noveallas ii iđe sámi gulahallanvuohki oidnosii. Persovnnat geat leat mielde dialogain leat eambbo njuolggočoalat ja dadjet dan maid sii oaivvildit áššis, nu mo Piera: <span type="quote">“-Ii geaninge, ale viša duššiid gielástallat. Mánát ge álget jáhkkit du jallas muitalusaide”</span> (s.193). Muhto go lohkki diehtá mii Piera rolla lea muitalusas, de lea áddemis ahte Piera geahččala juohke vejolašvuođain muitalit jierpmálaš ságaid garvin dihte ahte persovnnat báikegottis heađástuvvet, ja dan láhkai rihkkut kollektiivva vuoiŋŋa. 33 Gč dán barggus kap. 4.4.1 69 5.5 Váldopersovdna Ánne </p>
<p>Ánne lea váldomuitalusa váldopersovdna, ja su dagut ja jurddašeapmi dolvot muitalusa ovddosguvlui. Vuosttašpersovnna-muitaleaddji bokte lohkki oahpásmuvvá Ánne jurdagiidda mat addet dieđu makkár lágan nieida son lea, ja goalmmátpersovnna-muitaleaddji bokte govva nanusmuvvo. Vuosttaš gova maid lohkki oažžu Ánnes lea dialogain mii dáhpáhuvvá juo muitalusa álggus. Issát lea buktán morašságaid Ánne jápmima birra, ja Piera buot hirpmástuvvá ja vástida: -Ánnehan lei nuorra ja dearvvas. Leago son šaddan dáhpedorbmái? (s. 192)</p>
<p>Earret go ahte lohkki oažžu diehtit ahte Ánne lea nuorra ja dearvvas nieida, olgguldas iešvuođaid birra ii muitaluvvo nu eanet, áidna ahte son lea nuorra nieida gii máhttá muhtin árbevirolaš bargguid, nu mo gárdut ja herggiin vádjolit:” Duon šerres giđđadálveiđit lei Ánne juo árra iđit geassastan jievjahearggi, man namma lei Áddjá. Son lei ikte gárdon moadde rievssatgiela Gielladuoddarii ja dál vulggii oahppat daid” (s. 193). Noveallain ii leat nu dábálaš oažžut vuđolaš gova persovnnas jus ii leat dárbu muitalusa diskursa ektui. Lohkki oažžu eanet dieđuid Ánne siskkáldas iešvuođaid birra, sivas go dat leat dehálaččat muitalussii.</p>
<p>Vaikko novealla lea dan mađe oanehis, de lohkki oažžu čielga gova das ahte Ánne lea váldopersovdna. Ánne lea son geas leat eanemus olmmošlaš iešvuođat mii dagaha ahte lohkki sáhttá muhtin láhkai dovdat Ánne jurdagiid ja daguid. Gaasland (2009: 107-108) čállá ahte persovnnain geat leat mielde fikšuvnna teavsttain, leat sihke oppalaš ja individuálalaš iešvuođat, leaš dál váldo, - vai oalgepersovdna. Ánnes leat sihke individuálalaš ja oppalaš iešvuođat. Dasa lassin ahte Ánne dušše ovddasta iežas persovnna, ovddasta son persovnna árbevirolaš báikegottis. 5.5.1 Nággáris Ánne</p>
<p>Dađistaga novealla lohkamis oažžu lohkki lasi gova Ánnes, Ánne lea nággáris nieida.</p>
<p>Vuosttaš govva das lea go Ánne ii jeagat áhči gii viggá eastadit su deaivvadit Ol-Erkkiin: <span type="quote">“Jovnna lei iskan guolástit sutnje muhtin duolva boaresbártni, muhto Ánne ii áigon fuollat sis ovttasge. Vaikko áhčči maid logašii, son áiggui leat Erkkiin”</span> (s.193). Lohkki áicá ahte dás lea friija gaskkalaš stiilla sáni 'duolva boaresbártni' geažil. Cealkka dego dássádaddá muitaleaddji ja Ánne gaskkas. Lohkkái sáhttá báhcit gažaldat, goabbá oaidnu 'duolva boaresbárti' lea, čálli vai Ánne? Dat leage friija gaskkalaš stiilla geavaheami ovdamunni (gč. Wood 2009: 11). 70 </p>
<p>Dasto oažžu lohkki nággárvuođas gova go nuora guovttos leaba joavdan duoddarii ja Ánne ii guldal Ol-Erke gii árvala ahte soai galgaba jorggihit ruovttoguvlui go dálki orro boahtimin:</p>
<p>Dál de livččii buoremus jorgalit ruovttoluotta, árvalii Erke. –Gáttátgo ahte moai láhppojetne? Márkaniihan lea luodda. –Muhto riđđu ii leat leaika. Ánne ii jorgalan, vaikko gánda lei sihkkar ahte márkanii soai eaba ovdal ija eannehivčče. (s. 195).</p>
<p>Vuosttaš- ja goalmmátpersovnna-muitaleddjiin lohkki oažžu gova das mo ságastallan gaskal nuora guoktá ovdána. Vuosttaš cealkagis geavahuvvo gaskkalaš stiila sáni 'árvalii' geažil mii addá lohkkái dieđu ahte Ol-Erke lea son gii háliida jorgalit, ja gii dán oktavuođas smiehttá jierpmálaččat. Dasa lassin son geavaha sáni 'livččii' konditionála hámis, mii muitala ahte Ol- </p>
<p>Erke vuohkkasit geahččala rávvet Ánne jorgalit. Jáhkkimis Ol-Erke diehtá Ánne nággárvuođas, ja geahččala dainna láhkii hálahit su. Son ii lihkostuva, ja lohkki diehtá ahte</p>
<p>Ánne nággárvuohta doalvu nuora guoktá jápmimii. Manne Ánne nie nágge? Lea go nu ahte</p>
<p>Ánne juo lea eahpeduhtavaš eallimiin, nu ahte son dan dáfus ii ballan ge garra dálkkis? Vai lea go nu ahte son ii leat nu áicil luonddu jođedettiin nu mo ferte leat jus galgá birget meahcis ja duoddaris? Sámi árbevirolaš jurddašeamis lea dehálaš ja dábálaš čuovvut dálkkiid meahci jođedettiin. Aikio čállá ná: <span type="quote">“Dálkkiid maid berre áiccadit go johtá meahcis amas šaddat bártái jos báifáhkka dahká heajos dálkki”</span> (Aikio 2010: 35). Ol-Erke lea son gii lea áicil, ja čuovvu dálkki nu mo dás boahtá ovdan: </p>
<p>Mon gáttán ahte odne boahtá riđđu! Ánne suorganii. Son bissehii Ádjá ja gaivái jorba čalmmiiguin mátta áibmui, gos iđahalle stuorra roamšebalvvat oidnosii! Beaivváš báittii velá dán bottus, muhto ii man ge sekunddas sáhttán diehtit goas álggášii borgat. -Dál de livččii buoremus jorgalit ruovttoluotta, árvalii Erke. –Gáttat go ahte moai láhppojetne? Márkanii han lea luodda. –Muhto riđđu ii leat leaika. (s.194-195)</p>
<p>Ol-Erkkes lea máhttu maid berrešii geavahit dihtomielalaččat meahci vánddardeames.</p>
<p>Sápmelaččaide lea álo leamaš dehálaš fievrridit viidáseappot dán máhtu, sihke áicat dálkkiid ja mo gárvodit. 71 5.5.2 Ánne boahtteáiggi jurdagat</p>
<p>Dasa lassin ahte Ánne lea nággár, son lea maid ceaggái ja háliida rievtti mielde ođđa bálgá gállit. Son dovdá ahte dát uhca giláš gos orru lea unni ja gárži, ja dat buktá sutnje ahkitvuođa:</p>
<p>Čuoččodettiinis das dan stuorra ja šerres máilmmi gasku, Ánne deavddestii fáhkka ahkitvuohta. Duot guhkkin sabmájeaddji várit ja ođđa guovllut orro dego seavvimin su lusaset. Manin son lei riegádan deike, dán uhca, gáržžes eatnamii, gos ii goassige beasaše eret? (s. 194)</p>
<p>Lea goalmmátpersovnna-muitaleaddji mii muitala Ánne jurdagiid. Lohkkái sáhttá liikká báhcit govva ahte lea dego Ánne ieš gii lea muitaleamen lohkkái go čálli lea geavahan friddja gaskkalaš stiila dás. Čálli kombinere muitalanstiilla nu ahte lohkki lohká áššiid sihke Ánne čalmmiiguin ja čálli čalmmiiguin ja gielain (vrd. Wood 2009: 10-11), ja dan láhkai oažžu lohkki ođđa dieđu Ánne birra: sus leat boahtteáiggi jurdagat mat dolvvošedje su eret gilážis, ja várra stuorra máilbmái. Ii lean várra nu dábálaš dan áigge goas dát muitalus muitaluvvo ahte nuorra nieiddain ledje dakkár jurdagat beassat eret iežas gilážis ja árbevirolaš eallimis. Ánne dovdá ahte son háliida rievdademiid iežas eallimii, go su mielas guovlu lea unni ja gárži, ja son áibbaša eret stuorát máilbmái. Abstrákta plánas dulkon ahte Ánne ovddasta ođđaáigásaš jurddašeami, ja dan láhkai spiehkasta báikegotti árbevirolaš jurddašemiin ja árvvuin mii lei dan áiggi goas <em type="italic">Jievjaheargi </em>muitalus muitaluvvo. Metafora geavahemiin 'sabmájeaddji várit' <em type="italic">, </em>muitaluvvo ahte dan áiggi ođđaáigásaš jurdda fárret eret ruovttobáikkis lei viehka issoras jurdda, ja várra maid gáiddus jurdda. </p>
<p>Nubbi dulkonvejolašvuohta lea ahte Ánne jurdagat: <span type="quote">“Duot guhkkin sabmájeaddji várit ja ođđa guovllut orro dego seavvimin su lusaset. Manin son lei riegádan deike, dán uhca, gáržžes eatnamii, gos ii goassige beasaše eret”</span>? (s. 194), čujuhit ovddos muitalusas, ja dasa mii boahtá.</p>
<p>Várit ja ođđa guovllut orrot dego seavvimin su lusaset, ja Ánne, gii háliida beassat eret uhca, gáržžes eatnamiin, čuovvula seavvima jápmima bokte. Ánne jurdagiid beassá dušše lohkki diehtit. Dát jurdagat nannejit ja vuođuštit gova Ánnes ahte sus leat eará jurdagat go várra báikegottis leat. Son dahká maid háliida nu mo dát ovdamearka čájeha: <span type="quote">“Erke iskkai čilget sutnje, muhto Ánne dáhtui mannat vaikko okto juos gánda háliidivččii su guođđit”</span> (s. 195).</p>
<p>Gánda ii sáhtege guođđit su okto dohko duoddarii dálkkiid sisa, ja iská vaikko mo čilget ahte dákkár dálkkiid siste ii sáhte johtit. Goalmmát persovnna muitaleaddji bokte nannejuvvo vel govva nággáris Ánnes. Gaasland (2009: 96) čállá ahte goalmmátpersovnna-muitaleaddji luohttevašvuhtii sáhttá bidjat gažaldatmearkka, danne go son sáhttá loktet dahje čiegadit áššiid. Jus luohttevašvuohta galgá leat nanus, lea ge buorre jus dialogaid ja vuosttašpersovnna bokte seamma áššit ovddiduvvojit. <em type="italic">Jievjaheargi </em>noveallas dahkko nu. 72 5.6 Ánne rolla noveallas Ánnes leat guokte vuostálasti rolla, nuppi hálddaša son ieš, ja nuppi rolla báikegoddi ja áhčči addet sutnje. Ánnes lea sihke individuálalaš- ja oppalaš iešvuohta (vrd. Gaasland 2009: 107-108). Vuosttažettiin son muhtin láhkai čohkke báikegotti, báikegotti vuordámušain ja jurddašemiin. Dát rolla doaibmá eambbo abstrákta- go konkrehtadásis. Lohkki ádde ahte báikegotti vuordámušat nuoraide lea ahte sii fievrridit servvodaga ja árbevirolaš bargguid viidáseappot, mii maid heive birrasa ja áiggi kontekstii. Muitalusa konteaksta lea ovdal go mohtorfievrrut bohte Sápmái, ja olbmot aiddo beliid ledje fárren dábálaš dáluide: </p>
<p>Duon šerres giđđadálveiđit lei Ánne juo árra iđit geassastan jievjahearggi, man namma lei</p>
<p>Áddjá. (s.193) […], jienihii Piera, gii velohalai stohponurkkis duolji alde […]. (s.192)</p>
<p>Vuosttaš sitáhta govvida áiggi ovdal go mohtorfievrrut bohte Sápmái ja olbmot ain vudje herggiiguin. Nubbi sitáhta muitala ahte Piera velohallá duolji alde stobus, mii lei eambbo dábálaš ovdalis áiggi go dálá áiggis. Nuppe dáfus muitala maid dát sitáhta birrasa konteavstta, olbmot juoba barget boazodoalus dahje eará árbevirolaš vuođđoealáhusas. Sii orrut ja ellet dakkár báikkis gos duollji lea árgabeaivválaš bierggas. Boazodoallu dahje vuođđoealáhus nannejuvvo vel go lohkki oažžu diehtit ahte váldomuitalus dáhpáhuvvá duoddaris: “Son lei ikte gárdon moadde rievssatgiela Gielladuoddarii […] “(s.193).</p>
<p>Nubbi rolla ihtá eambbo konkrehta ja individuálalaš dásis, mas Ánne vuostálastá báikegotti ja áhči vuordámušaid ja jurddašeami. Vuosttažettiin Ánne rolla čájehuvvo go son ii čuovvul áhči vuordámušaid irggi ektui. Áhčči háliida válljet irggi Ánnii. Áhči jurddašeapmi lea konservatiiva ja árbevirolaš go son háliida niidii 'duolva boaresbártni' geas juoba lea eallu dahje livččii buorre isit-ávnnas Ánne siidii. Jus Ánne livččii čuovvulit áhči vuordámušaid, čuvvošii son árbevirolaš systema bearrašis ja báikegottis, ja dan láhkai livččii son mielde doallamin báikegotti ja kollektiivva vuoiŋŋa čoahkis. Lohkki diehtá ahte Ánne rihkku dan rolla, go son rihkku árbevirolaš jurddašeami. Dasto Ánnes lea hállu botket iežas eret báikegottis, ja dan láhkai son maid ovddasta ođđaáigásaš ja eará lágan jurddašeami go muđui báikegottis. Dát hállu eallá dušše Ánne jurdagiin. Lohkki ii oaččo diehtit mo daid plánain livččii mannat sivas go Ánne jápmá nu nuorran.</p>
<p>Ánne ii leat ieš gal válljen dáid rollaid, muhto báikegotti olbmot addet sutnje daid, ja várra rollat easka ihtet oidnosii maŋŋá Ánne jápmima? Lohkki beassá diehtit ollu mo báikegotti olbmot láhttejit maŋŋá Ánne jápmima. 73 5.6.1 Ánne čohkke báikegotti</p>
<p>Dialogain govviduvvo mo issoras dáhpáhusa ášši stuorru ja stuorru. Mun dulkon dan govvan ahte Ánne lea dehálaš olmmoš báikegoddái. Ánne, gii lea nuorra olmmoš, lea dieđusge báikegoddái boahtteáigge doaivva. Vuosttaš govva man lohkki oažžu Ánne sajádaga birra báikegottis, lea álgo muitalusas:</p>
<p>Piera healkkehii nu ahte njuikii čohkut ja Biret, gii aiddo lei nahkeheamen muora oapmanii, geahčai Issáhii. –Muhto…dajai Piera dego ii livččii jáhkkán, Ánne han lei nuorra ja dearvvas. Lea go son šaddan dáhpedorbmái? (s.192)</p>
<p>Vuosttaš cealkagis goalmmátpersovnna-muitaleaddji addá gova mo Piera healkkehii go gulai gii lei jápmán, mii čájeha ahte ságat čuhcet olbmuide. Nubbi cealkka álgá goalmmátpersovnna-muitaleaddjin gaskkalaš stiillain, ja dan láhkai duvdá goalmmátpersovnna-muitaleaddji Piera háldui perspektiivva ahte ii jáhkke ságaide. Dasa lassin geavahuvvo konditionála hápmi 'livččii <em type="bold">' </em>mii dagaha ahte lohkki ádde Piera sávaldaga liikká go lea goalmmátpersovnna-muitaleaddji mii muitala. Sitáhta čájeha mo báikegotti olbmot álggos vuostálastet ságaid. Dađistaga go ságastallan ovdána, oažžu lohkki gova nuora guoktás ahte soai leigga bures integrerejuvvon báikegoddái: </p>
<p>Buot dat gale don ge višat čilget, suhtihii Biret, gean lagas fuolki Erke lei. Ánne guovttos leigga Erkkiin máŋgii fitnat Piera luhtte, ja Biret lei illumielain sudnuide gáfe vuoššan. Buot dat gale olbmot hutke ge! (s.193)</p>
<p>Sitáhta, mii álgá goalmmátpersovnna-muitaleaddjin gaskkalaš stiillain, nanne gova ahte Ánne lea dehálaš báikegoddái, danne go Biret, Piera eamit, viggá dás roaŋgut daid doavkkes ságaid noaidevuođa birra. Dasto geavahuvvo friija gaskkalaš stiilla, mas lohkki dego lohká Bireha jurdagiid ja guottuid. Lea Bireha ja Piera jierpmálaš jurddašanmálle mii govvida Ánne dehálaš rolla báikegottis. Nu guhkká go Ánne lea integrerejuvvon searvegoddái, son čohkke báikegotti ja doallá dan láhkai kollektiivvalaš vuoiŋŋa čoahkis.</p>
<p>Vaikko Piera ja Biret geahččaleaba hálahit jierbmás ságaid báikegoddái, soai eaba lihkostuva dainna. Piera liikká ii guođe iežas oainnu nuora guoktái nu mo lohká dán sitáhtas:</p>
<p>Buot earát jáhkke dan muitalussii, earret Ivvár-Piera, gii guktuid nuoraid nu bures lei dovdan ja diđii, ahte Sápmi lei manahan guokte buorre olbmo, geat livččiiga sáhttán gilvit ustitlašvuođa birraseaskka. (s.198)</p>
<p>Piera nanne dás Ánne rolla, jo mo boahtte áigi livččii sáhttán leat dáhpáhusa haga. 74 5.6.2 Ánne biđge báikegotti</p>
<p>Ánne jápmin buktá riidduid, ja biđge dássedeattu báikegottis, mii lea Ánne nubbi rolla muitalusas, ironalaččat kontrástan nuppi rollii. Dasa lassin ilbmá oalgemuitalus, ja goappašat muitalusain leat goabbatlágan áigumušat. Gaasland (2009: 101) čállá ahte berre guorahallat leat go narratiivva teavsttas nu gohččoduvvon <em type="italic">kontrástta, parallealla </em>ja <em type="italic">projiserejuvvon </em>persovnnat go guorahallá persovnnaid ja makkár oktavuohta lea persovnnaid gaskkas. Dán noveallas leat kontrástta- ja paralleallapersovnnat, muhto projiserejuvvon persovnnaid in gávnna teavsttas. </p>
<p>Ánne ja báikegotti áigumušat, jurdagat ja árvvut eai leat dat seammá. Dan dihte leat</p>
<p><em type="italic">Jievjaheargi </em>muitalusas kontrástta persovnnat ja jurddašeapmi. Báikegotti bieđganeapmi ja riiddut čuožžilit dan sivas go muitalusa persovnnain leat kontrástta čilgehusat ja jurddašeapmi </p>
<p>Ánne dáhpáhussii. Vuosttaš gova lohkki oažžu riiddus go Issát lea buktán jápmaságaid, ja ságastallan jorrá dan ektui gii lea sivalaš dasa: “Ášši lea oainnát nu ahte Ánne lea fillehallan noaidái. –Noaidái, man bahákasa noaidái? “(s.192). Dás juo lohkki vuohttá suhtu ja riiddu</p>
<p>Ánne jávkamii. Mun dulkon ahte Ánne, maŋŋá su jávkama, biđge báikegotti dássedeattu.</p>
<p>Lohkki áicá dás mo Issát viggá muhtin láhkai duvdit siva Ánnii, go juo lei nu doavki ja fillehalai noaidái. Báikegoddi juohkása guovtti oassái, ja dát juohkin dagaha ge kollektiivvalaš vuoiŋŋa bilideami. Smávva servvodagain gos juohkehaš juo measta dovdá nuppi olbmo, livččii hui dehálaš ahte eallin jorrá ráfálaččat juohkehažžii servvodagas.</p>
<p>Muitalusa ovdáneamis Ánne nubbi rolla nannejuvvo go lohkki vuohttá eambbo ja eambbo mo nárrohaddan lassána, nu mo dát moadde sitáhta čájehit:</p>
<p>Ii geaninge, ale viša duššiid gielástallat. Mánát ge álget jáhkkit du jallas muitalusaide. –Dat eai leat, gula, mat ge endoriid. (s. 193)</p>
<p>Piera lei ge áibbas vuoigadis, muhto ii han Issát sutnje jáhkkán. Ii dohko guvlui ge. Noaidi lei noaidi ja danin bisui. (s.193)</p>
<p>Vuosttaš sitáhtas lea ságastallan gaskal Piera ja Issáha. Piera viggá Issáha hálahit eret daid jallas ságain vai ii leava viidáseappot mánáide, mat dán oktavuođas sáhttet ovddastit čuovvovaš buolvvaid. Nuppi bealis Issát vástida dan láhkai ahte lohkki ádde ahte dán hálaheamis ii boađe mihkkige. Nuppi sitáhtas lohkki oaidná mo goalmmátpersovnna -muitaleaddji, friija gaskkalaš stiillain govve man garrasit Piera geahččala jorggihit Issáha ja dan láhkai báikegotti jurddašanmálle. Piera perspektiivvain boahtá ovdan ahte Piera áddešgoahtá man váttis lea jorggihit Issáha jurddašeami. 75</p>
<p>Ánne jávkama geažil báikegotti olbmot álget riidalit. Ánnes eai lean gal jurdagat ahte son háliidii jápmit, muhto son áibbašii eret, gosa nu:</p>
<p>Čuoččodettiinis das dan stuorra ja šerres máilmmi gasku, Ánne deavddestii fáhkka ahkitvuohta. Duot guhkkin sabmájeaddji várit ja ođđa guovllut orro dego seavvimin su lusaset. Manin son lei riegádan deike, dán uhca, gáržžes eatnamii, gos ii goassige beasaše eret? (s. 194).</p>
<p>Ironalaččat jápmima čađa Ánne beassá eret gilážis, ja sutnje ii dahkan jápmin maidige bahá.</p>
<p>Jápmin doalvu su baicce eret dan imaš eallimis, ja son ii dárbbaš vásihit eallima ja buot maid dat mielddisbuktá:</p>
<p>Jápmin, gearggai Ánne velá jurddašit. Lei go dat ipmašit go eallin? Ii go lean seammá, ahte soai dán láhkái jámiiga, go eatnamis goitge livččiiga šaddan veahážiidda boarásmuvvat, goikat, dáktát. Seamma dat lei... (s.196)</p>
<p>Báikegotti áigumušat ja vuordámušat nuoraide lei ahte sii galge ásaiduvvot gilážii ja fievrridit sihke giláža ja árbevirolaš eallima ovddusgovlui. Jáhkkimis Ánne diehtá báikegotti vuordámušaid. Vuordámušat dagahit ahte Ánne dovdá ahkitvuođa go sus eai leat seammá áigumušat iežas eallimii. Nuppe dáfus ihtá maid ahkitvuohta Ánnii go son ii goassige beasašii eret dán gilážis. Dasa lassin ledje vel su áhčis garra vuordámušat Ánnii. Son galggai náitalit eará gánddain go Ol-Erkkiin, geasa Ánne liikui: “Ánne fertii oaidnalit Erkkiin áibbas suoli, dasgo su áhčči ii livčče suovvan bártniin leat (s. 193). Ironalaččat, dát vuordámušat, sihke báikegotti ja áhči, leat mielde doalvumin Ánne sorbmái dan sivas go son dovdá ahkitvuođa ja háliida eret gáržžes gilážis. Áhči garra luondu, mii boahtá ovdan go Ánne ii beasa ieš válljet iežas váimmu mielde, ovddasta báikegotti dábiid ja norpmaid, nu mo dat govviduvvojit muitalusas <em type="bold">. </em>Ja loahpa loahpas leatge dát dábit ja norpmat sivalaččat Ánne sorbmái. Nuppe dáfus ges kontrástan ja paralleallan mo Ánne iežas vuordámušat ja áigumušat boahtteáigge hárrái dolvot su lihkohisvuhtii. </p>
<p>Go báikegoddi gullá ahte Ánne lea jápmán, de sidjiide šaddá hui ahkit, ja guovllu olbmot dego bieđganit ja álget gaskaneaset riidalit.</p>
<p>Galbmanjárga moraštii guhká ilolaš Ánne jápmima ja vašši čuožžilii sin sisa buot Ol-Erkke siidaguimmiid ala. Gos beare sii gaskaneaset deaivvadedje, doppe sii dorro ja nárrohalle. Duoddarisge sii godde ja suoládedje nuppiideaset bohccuid. (s.197)</p>
<p>Muitalus muitala ahte olbmot álget vašuhit Ol-Erkke siidaguimmiid, mii mielddisbuktá suoládeami ja goddima. Dat lea ge govva dasa mo báikegoddi bieđgana loahpa loahpas. 76 5.7</p>
<p>Oalgepersovdna Piera ja su rolla</p>
<p>Piera, dahje Ivvár-Piera, lea muitalusa oalgepersovdna ja guovddáš persovdna parallealla muitalusas. Oalgepersovnnas sáhttá leat dehálaš rolla muitalusas, muhto son ii ovdán muitalusas seamma ollu go váldopersovdna. Lohkki ii beasa diehtit Piera olgguldashámi birra, muhto veháš su siskkáldas iešvuođaid birra. Lohkkái addo diehtu mo Piera láhtte dihto dilálašvuođain, ja makkár jurddašanmálle ja guottut sus leat. Oalgepersovdna sáhttá leat viehka máŋggabealat, ja son sáhttá maid ovddastit vissis iešvuođaid dahje guottuid (Gaasland 2009: 105 -106). <em type="italic">Jievjaheargi </em>noveallas Piera ovddasta nuppelágan jurddašeami go muđui báikegottis, ja dan láhkai dásseda báikegotti vuoiŋŋa. 5.7.1 Piera jurddašeapmi kontrástan báikegotti jurddašeapmái </p>
<p>Pieras lea dehálaš rolla muitalusas. Son bidjá gažaldagaid báikegotti jurddašanvuohkái, ja geahččala jierpmálaččat muitalit manne nuorra guovttos šattaiga dan issoras dáhpáhussii.</p>
<p>Soai leaba dieđusge láhppon riđus ja borgon muhtin skurčui, árvalii jierbmás Piera, geasa eai noaideságat ollán. Piera leige áibbas vuoigadis, muhto iihan Issát sutnje jáhkkán. Ii dohko guvluige. Noaidi lei noaidi ja danin bisui. (s.193)</p>
<p>Sitáhtas molsu gaskal vuosttaš- ja goalmmátpersovnna-muitaleaddji. Dasa lassin lea geavahuvvon gaskkalaš muitaleami stiila vuosttaš cealkagis, mas lohkki oažžu diehtit Piera jurddašanvuogis ja guottuin. Dát nanne gova ahte Piera lea jierbmái, ja dan láhkii buktá lohkkái dieđu ahte eai buohkat dorvvas jurddašanmállái gávdnat suddobohká eará sajis go duohtavuođas. Lohkki gal juo diehtá mii lea sivaid issoras dáhpáhussii, nu ahte dan láhkii lea dieđusge álki lohkkái leat ovttaoaivilis Pierain. Nuppi bealis ii leat váttis ge áddet ahte muhtumat geahččalit sivahallat noaidevuođa issoras dáhpáhusaide. Lea olbmo luondu dan dahkat jus eallin šaddá menddo lossat. Čuovvovaš sitáhta nanne gova ahte Piera ii jáhke noaidái nu mo Issát:</p>
<p>Noaidái? Man bahákasa noaidái? Piera álggii unnánassii suhttat Issáha doavkkes ságaid geažil. Son ii lean goassige jáhkkán noiddiide. -Noaidái, aiddo fal noaidái, láhttii Issát. Ánnes lea vilges heargi man sisa noaidi lea čiehkádan. (s.192-193)</p>
<p>Dađistaga go lohkat dialogaid gaskal Pera ja Issáha, de lohkki oažžu gova dán guovtti jurddašanvuogis. Smávva sámi gilážis sáhttá leat earálágan jurddašanvuohki go mii stuorra servvodagas livččii. Muhtumat fertejit dorvvastit dasa ahte lea eará sivva sorbmái, nu mo dálki ja Ánne nággárvuohta. Dát fuomášupmi ja áddejupmi gáibida sámi konteavstta áddejumi. Mii lea mii dahká ahte árbevirolaččat sámi servvodagas noaidevuohta lea leamaš guovddážis sámi jurddašanvuogis? 77 5.8 Noaidevuohta sivvan Ánne jápmimii</p>
<p>Kristtalašvuođa leavvan Sápmái dagahii ahte dan áigásaš jáhkku noaidevuhtii dađistaga jávkkai ja gielddihuvvui. Ja jus gii nu jáhkii noaidevuhtii ja diidaoskui, de lei buoremusat daid áššiid doalahit čihkosis. Brita Pollan lea dutkan sámi oskku ja dan oktavuođas noaidevuođa sámi máidnasiin. Pollan (2002) čállá ovdasánis ráiddus <em type="italic">Verdens hellige skrifter </em>, girjjis </p>
<p><em type="italic">Noaidier. Historien om samiske sjamaner, </em>ahte olbmot geat máhtte noaidevuođa goansttaid eai juohkán sin máhtu earáide, earret go sidjiide geat ledje oidnon váldit bádjelássii dán goanstta. Ii lean dušše addit dán viissisvuođa ja máhtu geasa beare. Fertii leat rivttes olmmoš gii vel lassin višai áŋgirit hárjehallat. Son maid čállá bahá vuoiŋŋa birra, ja lei dehálaš ahte son guhte árbi dán goanstta, ii galgan geavahit attáldagaid dan láhkai. Sápmelaš jáhkii noaidevuhtii ja noaidái danne go osku lei nu ahte noaidi sáhtii veahkehit olbmuid. </p>
<p><em type="italic">Jievjaheargi </em>muitalusas noaidevuođas ii leat buorre boađus. Jievjaheargi Áddjá oažžu siva ahte son lea noaidi, ja ahte son lea sivalaš Ánne jápmimii. Báikegoddái šaddá hui lossat Ánne jápmima maŋŋil. Sii eai háliit dohkkehit jápmaságaid, ja geahččalit gávnnahit sivalaččaid dasa. Muhtimat jáhkket ahte noaidevuohta lei sivvan Ánne jápmimii, ja earet, nu go Piera, ii čuovvul dan čilgehusa. </p>
<p>Noaidi, riežádii Rávdna, Ánne eadni. –Mana dalánaga goddit duon hearggi! Dat lea noaidi. Dat lea goddán min Ánne ja čuožžu dál vigiheamet min šiljus. Mana goddit, mana! (s.197)</p>
<p>Vuosttaš háve go lohkkái addo govva ahte dás lea noaidevuođas sáhka, lea juo novealla álggus. Lemehaš-Issát gii buktá jápma ságaid sivahallá noaidevuođa dalán: <span type="quote">“Lea, dat lea áibbas sihkar. Ášši lea oainnát nu ahte Ánne lea fillehallan noaidái”</span> (s. 192). Issát ovddasta báikegotti jurddašeami, maid lohkki vuohttá olles muitalusas. Ánne eatni, Rávdná, oasálastá muitalussii ja nanne dán jurddašeami. Nuppe bealis ges Piera ovddasta árgabeaivválaš ja ođđaáigásaš jurddašanvuogi, namalassii dábálaš jierpmálaš olbmuid jurddašanvuogi. Dasto joatká Issát čilget makkár lágan heargi Ánnes lei ja mo dat láhttii:</p>
<p>Ánnes lei vilges heargi man sisa noaidi lei čiehkádan. Dat lávii ihkku njunnedallat skáiddi guvlui, ja dat justa lea dan mearka ahte hearggis leat bahás vuoiŋŋat. Olbmot iske váruhallat Rávddo-Jovnna, muhto ii áddjá jáhkkán. Min Heaika ge lei oktii oaidnán dan goargŋumin áiddi badjel. Ja árvit, geanin heargi lei nuppástuvvan? (s.192-193)</p>
<p>Issát geahččala čilgehusas nannet iežas ja báikegotti oainnu ahte noaidevuohta gávdno ja ahte dasa sáhttá dorvvastit go áigu čilget áššiid. Son namuha vel olbmo gii ii leat mielde muitalusas nannen dihte čilgehusa. Go juo vel Heaika lei dan oktii oaidnán, de berrešedje sii geat eai jáhke dasa áddet ahte dát han leat albma ságat. Dán ságastallamis maid vuosttaš háve govviduvvo ahte hearggis leat bahás vuoiŋŋat. Dasto čatno Ol-Erke noaidevuhtii, ja ahte son 78 dat lea fillen Ánne jápmimii: “Heargi lei šaddan Ol-Erken. Sushan heargi lei ostojuvvonge.</p>
<p>Erke lei noaidi ja son dat Ánnege sorbmái fillii” (s. 193). Maŋŋá issoras dáhpáhusa, ja go heargi lea boahtán fas ruoktot, lohkki lohká mo sihke Ánne eatni ja áhči jáhkket ahte heargi lei goddán Ánne:</p>
<p>Noaidi! Riežádii Rávdná, Ánne eadni. –Mana dalánaga goddit duon hearggi! Dat lea noaidi! Dat lea goddán min Ánne ja čuožžu dál vigiheamit min šiljus! Mana goddit, mana! (s.197)</p>
<p>Go joavddai sáhka ahte Ol-Erke maid lei jávkan, de eai dušše sivahallan hearggi leat noaidin, dál sivahallo Ol-Erke ahte son dat lei dat noaidi: <span type="quote">“-Dat dat leige dat biro noaidi, dajai Jovnna ja gáskkii bániidis oktii. Son huškkastii hearggi nu garrasit go sáhtii ja muohtaborggain girdilii Gielladuoddara guvlui”</span> (s.197). 5.8.1 Jievjaheargi Áddjá</p>
<p>Novealla bajilčállaga dihte lohkkái badjána vuordámuš ahte noveallas leat elemeanttat mat govvidit noaidevuođa. Árbevirolaččat lea jievjaheargi gohčoduvvon lihkkoboazun, ja lea dakkár lágan boazu mii lea geavahuvvon noaidevuođa oktavuođain. Earret eará <em type="italic">Ofelaš </em>filmmas geavahuvvo jievjaheargi dahje gabbaboazu symbolan diidaoskui ja noaidevuhtii. </p>
<p>Lohkki oahpásmuvvá jievjaheargái árrat juo muitalusas go boahtá ovdan ahte heargi dat lea dolvon nuora guoktá sorbmái, mii čájehuvvo Piera ja Issát ságastallamis: <span type="quote">“Ánnes lei vilges heargi man sisa noaidi lei čiehkádan”</span> (s. 192-193). Muhtumat báikegottis jorahit vel sága dan guvlui ahte Erke dat lei dat noaidi, gii fillii Ánne sorbmái, nu mo bajábeale sitáhta muitala.</p>
<p>Lohkkái lea dál šaddan muhtin lágan govva man láhkai jievjaheargi govviduvvo.</p>
<p>Váldomuitalusas lohkki oahpásmuvvá veháš eanet jievjaheargái, man namma lea Áddjá. Ánne oaččui Ádjá mánnán, ja vuosttaš gova maid lohkki oažžu Ádjás lea ahte dat lea lodji:</p>
<p>Beaivváš báittii suohttasit rissiid gaskkas, go Ánne vujii Ádjáinis ovddosguvlui. Heargi lei hui lodji. Ánne millii badjánii beaivi, goas son dan jievjjaha lei fidnen. Son lei dalle áibbas mánná ja Áddjá ge lei velá miessi.[……]. Juo dalle Áddjá lei lodji ja Ánne lei hui johtilit oahppan dainna vuodjit. (s.193)</p>
<p>Dasto beassá lohkki diehtit manne hearggi namma lea Áddjá, ja dán sitáhtas nannejuvvo</p>
<p>Áddjá lodjivuohta:</p>
<p>Áddjá lei danin duokkár namage fidnen, go lei nu mearihis lodji ja ráfálaš. Okta amas badjeolmmái lei oktii fitnan sin geahčen ja lei hoahkalan: -Duon nieiddas gis nu lodji duot vuoján go boares áddjá gii ii gille šat nuoraid maŋis viehkat ja stuibmit. (s.193-194) 79</p>
<p>Lohkki fuobmá ahte sátni 'lodji' geardduhuvvo Ádjá oktavuođas. Abbot čállá mo geardduheapmi sáhttá leat mielde govvideamen muitalusa fáttá, dahje nannemin sisdoalu čilgehusa. Sáhttá maid jearrat maid implisihtta čálli háliida geardduhemiin jus geavaha intenšunála lohkanvuogi? (Abbot 2008: 95-96). Dađistaga go muitalus ovdána nannejuvvo govva Ádjáš, man lodji ja buorre heargi dat lea. Sáhttá de jearrat manne noaidevuohta čadnojuvvo Áddjái? Okta sivva lea go Áddjá ii jáme. Sáhttá go leat duohta ahte buohkat earát jápme dan issoras dáhpáhusas earret go Áddjá? </p>
<p>Stuorámus imaš mii dáhpáhuvai, lei ahte vaikko Ánne, Erke ja su heargi sorbmanedje, bisui Áddjá áibbas ollisin nu ahte ii oppa dáktegeahči ge moallanan. Ii sárgganasge báhcán dan vilges rupmašii. Buot lassin dat beasai leŋggiin luovus ja gálii váivválaččat rokkis eret. Dasa manai vissa guhká, go heargi ovtta nuppi gearddi iskkai ja viimmat beasai ge bajás. Álu oivviid dat njolggiidii Galbmanjárgii, gosa lei mannamin. (s.197)</p>
<p>Goalmmátpersovnna-muitaleddjiin Áddjá govviduvvo noaidin, go ii roasmmuhuvvo ii veháš ge. Realisttalaš jurddašeami ja čilgehusa bokte ii gávdno gal heargi mii livččii noaidi, nu mo</p>
<p>Piera juo lea čilgen. Árbevirolaččat 'noaidi' lea leamaš jierbmás, boarrásat olmmoš gean lusa olbmot bohtet jearrat ráđi. Jus smiehttá makkár lágan doaibma ádjás lea sámi árbevirolaš servvodagas, de sáhttá su doaimma buohtastahttit noaidedoaimmain. Sátni 'Áddjá' maid addá assosiašuvnnaid boares, šiega, buotdiehtti persovdnii. Ánne luohttá iežas jievjaheargái, ja jievjaheargi háliida bálvalit Ánne. Jus lea nu ahte Áddjá lea dakkár lágan heargi mii diehtá eanebuš go eará hearggit, de mun dulkon ahte Áddjá háliida veahkehit Ánne ja Ánne niegu mii lea beassat stuorát máilbmái: <span type="quote">“Duot guhkkin sabmájeaddji várit ja ođđa guovllut orro dego seavvimin su lusaset”</span> (s.194). Ironalaččat Ánne niehku ollašuvvá, liikká go ii leat gal buorre boađus. Ánne jápmin, ja báikegotti čilgehus ja dorvvasteapmi noaidevuhtii ráhkada riidduid ja doarrádeami sogaid gaskkas:</p>
<p>Galbmanjárga moraštii guhká ilolaš Ánne jápmima ja vašši čuožžilii sin sisa buot Ol-Erkke siidaguimmiid ala. Gos beare sii gaskaneaset deaivvadedje, doppe sii dorro ja nárrohalle. Duoddaris sii godde ja suoládedje nuppiideaset bohccuid. (s.197)</p>
<p>Dán sitáhtas govvejuvvo sogaid gaskasaš riidu maŋŋá Ánne jápmima. Lohkki ii dieđe makkár dilli ja vuoigŋa lea leamaš gáđašvuođa ektui ovdal Ánne jápmima, muhto dás lohkki oaidná mo báikegoddi bieđgana maŋŋá dáhpáhusa. Mun lean gullan muitalusaid mo badjedilis ja boazosápmelaččaid gaskkas sáhtii leat dilli ovdalis áiggi. Dáhpáhuvai sihke suoládeapmi ja nárrohaddan duoddaris, ja ain vearrát áššit, olbmo goddima.</p>
<p><em type="italic">Jievjaheargi </em>muitalusas Áddjá máhca fas ruoktut maŋŋá go lea gállán rokkis eret: “Lei juo iđit, go Rávddo-Jon guovllastii olggos ja oinnii Ádjá čuožžumin áitegeažis. –Ipmil árpmit! </p>
<p>Bárggádii son. –Dál lea Ánnii mo nu geavvan, go heargi čuožžu okto šiljus” (s.197). 80</p>
<p>Goalmmát persovnna muitaleddjiin muitaluvvo ahte Áddjá lei joavdan ruoktut, ovdal go molsu vuosttašpersovnna-muitaleaddjái ja lohkkái addo diehtu mo Ánne áhčči reagere. Dasa lassin geavaha muitaleaddji gaskkalaš muitaleami stiila, vai Rávddo-Jon perspektiiva boahtá buoret ovdan dan sadjái jus muitaleaddji vállješii ieš dušše muitalit njuolggomuitalemiin.</p>
<p>Noaidevuohta lea leamaš guovddáš elemeanta sámi servvodagas ja máŋggas dorvvastedje noaidevuhtii. Noaidevuohta gulai sámi dološ oskui. Mišunerema geažil gildojuvvui sámiid luondduosku, ja noaidevuohta šattai negatiivva ášši. Otná beaivvi sáhttit maid gullat olbmuid geaiguin leat negatiivvalaš oainnut noaidevuhtii. Noveallas maid šaddá noaidevuohta negatiivva, danne go muhtimat oidnet dan čilgehussan Ánne jápmimii. Nubbi sivva sáhttá leat olbmuid jurddašanvuohki unna sámi báikegottis. Sidjiide lea váttis dohkkehit ahte Ánne dušše jápmá nie báifáhkka, ja álget sivaid ohcat. 5.9 Jievjaheargi muitalusas máinnas elemeanttat</p>
<p>Gaski čállá mo máŋga dánáigásaš čállit vuolggahit muitalusaid máidnasiin, ja mo sii válljejit iežaset prosa čállit ovddeš máinnastanmálliid mielde. Son namuha ge <em type="italic">Jievjaheargi </em>novealla dán oktavuođas (Gaski 2002: 197-199). Ovdamearka <em type="italic">Jievjaheargi </em>muitalusas lea mo muhtin sánit addet assosiašuvnna máidnasiidda, nu mo dát ovdamearka čájeha: <span type="quote">“Stuorámus imaš mii dáhpáhuvai, […]”</span> (s.197), mas sátni <em type="italic">' </em>imaš <em type="italic">' </em>addá assosiašuvnna máidnasiidda. </p>
<p>Sámi girjjálašvuođa dutki Vuokko Hirvonen (1999) guorahallá iežas nákkosgirjjis</p>
<p><em type="italic">Sámeeatnama jienat: Sápmelaš nissona bálggis girječállin, </em>sámi nissoniid čálakultuvrra teakstadujiid 1900-álggus gitta 1990-loguide. Son čállá ahte Kirsti Paltto <em type="italic">Soagŋu- </em>čoakkáldagas, mas <em type="italic">Jievjaheargi </em>novealla almmustuvvui, lea girječálli geavahan materiálan máŋga árbevirolaš máidnasa ja muitalusa (Hirvonen 1999: 86). Sámi muitalanárbevierus, ja máinnasteamis leat myhtalaš muitalusat dábálaččat. Hirvonen (1991: 66) čállá mo Áillohaš lea viežžan diktema fámu sámiid árbevierus ja mytologiijas, ja geavahan daid lyrihka gáldun. </p>
<p>Dat lea ge buorre vuohki mo son lea háliidan bisuhit sámekultuvrra eallin. Dan seammá bargá</p>
<p>Kirstte Paltto <em type="italic">Jievjaheargi </em>muitalusas, go nu čábbát gođđá myhtalaš elemeanttaid muitalussii </p>
<p>Ádjá bokte. Kirsti Paltto čállá ieš dan birra <em type="italic">Soagŋu- </em>čoakkáldaga álgosánis: <span type="quote">“Tak čallagak, mȃid leäm čallam, ledje alggost hui oanekaǯǯa. Im jahkkan, ȃhte tȃt koassige peäsašedje olggos. Leäm keävatam hui ollu oskumušaid, vȃihkke in mȃnaše kȃle vuordnut ledjego tȃk justa taggarak. Áiggi mieldi vissa tȃkge nubbastuvvek”</span>. (Paltto 1971). <em type="italic">Jievjaheargi </em>muitalusa loahppa maid muhtin láhkai muittuha máidnasa: 81 </p>
<p>Odne ge Galbmanjárggas oidno muhtimiin vilges heargi njuolggisteamen siidda čađa. Dat dáhpáhuvvá ovtto dalle go jahki lea gollan dan goddomis. Dat johtá ovtto maŋŋit eahket ja dan divga šuokŋá juohke ovtta glása vuoli. Juos gii nu lea dalle olgun, son ii sáhte lihkastit ii ge viehkalit báhtui, fal ferte geahččat, mo heargi sutnje guhket gaivá, dego sivahivččii….(s.197-198)</p>
<p>Buot earát jáhkke dan muitalussii earret Ivvár-Piera, gii guktuid nuoraid lei nu bures dovdan ja diđii, ahte Sápmi lei manahan guokte buori olbmo, geat livččiiga sáhttán gilvit ustitlašvuođa birraseaskka. (s.198)</p>
<p>Vuosttaš sitáhtas sátni 'Odne ge' muittuhit mo sáhttá máidnasa loahpahit. Máidnasa doaibman lea, nu mo Gaski čállá: <span type="quote">“duođaštit midjiide, sihke ollesolbmuide ja mánáide, ahte muhtun árvvut ja vierut bissot ja leat bisuhanveara”</span> (Gaski 2002: 196). Vaikko muitalus lea muitaluvvon, de leat oasit muitalusas maid vel 'odne ge' sáhttá vásihit, ja dan láhkai fievrriduvvo muitalus buolvvas bulvii. Nubbi sitáhta šaddá dasto kontrástan vuosttaš sitáhtii, go Ivvár-Piera ii jáhke dan muitalussii. Dávjá máidnasiin leat vuostálastti oainnut, nubbi ovddasta buori beali ja čuvges beali, ja nuppi ges kontrásta beali dasa. 82 6. Loahpaheapmi</p>
<p>Dutkamušas lean guorahallan Jovnna-Ánde Vest novealla <em type="italic">Earrodearvvuođat </em>ja Kirste Paltto novealla <em type="italic">Jievjaheargi </em>. Lean guorahallan váldo- ja oalgepersovnnaid, sin rollaid muitalusas ja mo sii doibmet gaskaneaset. Mun lean geavahan sihke oarjemáilmmi paradigma ja eamiálbmotmetodologiija guorahallamii gođđin dihte dán guovtti máilmmi kultuvrra, máilmmioainnu, jurddašanvuogi, árbbi ja árvvu oktii. Ulbmil persovnnaid guorahallamis lei ovdanbuktit sin iešvuođaid, sin rollaid ja makkár ovdáneapmi sis lea dihto elemeanttain ja dáhpáhusain. Mun háliidin erenoamážit geahčadit elemeanttaid mat gullet sámi árbevirrui, ja dan láhkai laktit teavstta ja konteavstta. Teorehtalaš rámmii gullet narratologiija, luohteteoriija ja dasa gullevaš konteakstamáhttu. </p>
<p><em type="italic">Earrodearvvuođat </em>muitalusas leaba Kristiina ja su áhčči váldopersovnnat. Kristiinas ja áhčis leat guokte goabbat lágan plánat man birra muitalus jorrá. Lohkki beassá čuovvut mo </p>
<p>Kristiina plána jorggiha, ja mo áhči plána ovdána. Kristiinas ledje plánat eret fárret ruovttobáikkis, muhto áhči hálahangoansttat dagahit ahte son guldališgoahtá váhnen guoktá.</p>
<p><em type="italic">Jievjaheargi </em>muitalusas lea Ánne váldopersovdna, ja Ivvár-Piera oalgepersovdna. Ánne mielas ruovttubáiki lea unni ja gárži, ja muitalusas boahtá ovdan mo Ánne áibbaša eret gosa nu. Dán áibbašeami beassá dušše lohkki diehtit, go muitaleaddji ii juogat dan dieđu báikegotti persovnnaide. </p>
<p>Persovnnaid iešvuođat bohtet oidnosii sihke vuosttaš- ja goalmmátpersovnna-muitaleaddji jienain. Dasa lassin leat ollu dialogat mielde mat duođaštit goalmmátpersovnna-muitaleaddji dahje addet lasi dieđuid ja mearkkašumiid teavsttaide. Nuora guoktá válljen guođđit ruovttobáikki ja sudno jurddašeapmi dan ektui, boahtá máŋgii oidnosii muitalusain. Lohkki čuovvu sihke Kristiina plánaid ja jurdagiid boahtte áigge hárrái, ja Ánne jurdagiid orrut smávva báikkis. <em type="italic">Jievjaheargi </em>muitalusas ii muitaluvvo Ánne jurdagiid birra nu dávjá ja čiekŋalit go <em type="italic">Earrodearvvuođat </em>muitalusas, muhto lohkki liikká ádde ahte dat lea vuođđun mo </p>
<p>Ánne vállje eallima. Goappašiid muitalusain leat dialogat guovddážis, mat govvejit nieidda guoktá jurdagiid bures. Dialogaid ja muitaleami stiillaid dulkomis lean geavahan sihke narratologiija ja konteavstta máhtu. Wood (2009: 7-9) čállá man dehálaš lea varieret muitaleami stiillaid, ja dan láhkai addit lohkkái vejolašvuođa dulkot teavstta máŋgga láhkai.</p>
<p>Friija gaskkalaš stiilla, mii geavahuvvo eanet <em type="italic">Jievjaheargi </em>muitalusas go <em type="italic">Earrodearvvuođat </em>muitalusas, njozodii lohkama ja lohkki smiehttagoahtá goabbá perspektiivvas mun logan, čálli vai persovnna? Friija gaskkalaš stiilla geavahuvvo erenoamážit daid osiin main lea sáhka 83 smávva báikki jurddašanvuogis <em type="italic">Jievjaheargi </em>muitalusas. Das leat guokte goabbat lágan jurddašanvuogit. Garvin dihte seaguhit čálli iežas guottuid dasa, lea vuogas vuohki geavahit friija gaskkalaš stiilla. Guorahallamis bođii ovdan ahte Piera mielas lea jallasvuohta jáhkkit noaidevuhtii. Piera jurdagat dan birra bohtet máŋgii oidnosii muitalusas. Nuppe dáfus boahtá ovdan ahte noaidevuohta eai leat dušši ságat. </p>
<p>Guorahallamis geavahin konteakstamáhtu oktan narratologiija metodain, ja erenoamážit daid osiin mas guorahallen persovnnaid rollaid ja ovdáneami muitalusain. In mun ieš alddis ovddalgihtii válljen goas mun geavahan konteakstamáhtu, dat dáhpáhuvai lunddolaččat.</p>
<p>Fuobmájin logadettiin ja guorahaladettiin dovddu ahte dán teavsttas dahje dáhpáhusas lei mii nu oahpis. Munnje orui veháš ártet álggus geavahit konteakstamáhtu ja ii dakkár lágan metoda mii lei čállon 'pearpmaid gaskii'. Muhto go ohpehii smiehtastin ášši, de orui ahte jus sámi akademihkalaš máilmmis galgá eamiálbmotperspektiivva ovdánit ja geavahuvvot, de lea gal dehálaš ja ávkkálaš geavahit iežas kultuvrralaš duogáža ja dasa čatnat muhtin teoriija.</p>
<p>Luohteteoriija attii munnje dan vejolašvuođa. Dađistaga go guorahallan ovdánii fuobmájin ahte go hálddašan lassii perspektiiva, dat attii munnje lassi dieđuid persovnnaid iešvuođaide, jurdagiidda ja guottuide.</p>
<p>Kristiina ovdáneami váikkuheaddji lea áhčči, gii ovddasta árbevirolaš jurddašeami. Áhčči láidesta nieidda čábbát fas árbevirolaš eallinvuohkái ja bargodillái. Vaikko Kristiina plána jorggiha, de lohkki áicá mo Kristiina ovdána muitalusas dihto elemeanttain. Elemeanttaid maid mun guorahallen gullet sámi árbevirrui ja kultuvrii. <em type="italic">Earrodearvvuođat </em>muitalusas bohtá dat erenoamážit ovdan áhči ja nieidda ságastallamiin, ja mo áhčči ovdamearkka dihte geažidemiin ja garvvašemiin nákce hálahit nieidda jorggihit iežas plána. Guorahallama boađus šaddá ge ahte Kristiina guođđá iežas boahtteáigge plánaid, ja dan láhkai sáhttá dadjat ahte ovdáneami váikkuheaddji lea áhčči. Áhči hálahangoansttaid ja gulahallanvugiid jáhkkimis lea álkit fuobmát lohkkis gii dovdá sámi kultuvrra ja ádde dan kodagiela. </p>
<p>Gulahallanvuogit ja hálahangoansttat ihte bures oidnosii dialogain gaskal nieidda ja áhči, mat maid leat mielde jorggiheamen ja ovddideamen sihke áhči ja Kristiina plánaid. Gažaldat lea dalle, lea go áhči plána jorggihit Kristiina plána buorre áigumuš? Áhči beales boađus šaddá buorre. Guorahallamis ii boađe čielgasit ovdan maid Kristiina oaivvilda, muhto orru gal nu ahte son lea duhtavaš nu mo eallin šattai loahppa muitalusas.</p>
<p><em type="italic">Jievjaheargi </em>muitalusas Ánne ovdáneapmái gullá eallima jorgalus, sihke konkrehta ja abstrákta plánas. Jápmin buktá morraša báikegoddái, muhto nuppe dáfus dat govvida rievdadeami ja ođđaáigásaš jurddašeami. Nuorra guoktá jápmima maŋis bohciida 84 paralleallamuitalus mas Ivvár-Pieras lea dehálaš doaibma. Ivvár-Piera ovddasta árgabeaivválaš ja jierpmálaš jurddašeami báikegotti ektui. Maŋŋá Ánne jápmima lohkki beassá lohkat mo báikegotti olbmot dorvvastit diidaoskui čilgen dihte dáhpáhusa, ja dan láhkai govviduvvo guokte goabbat lágan jurddašanvuogi muitalusas. Váldopersovnna Ánne ovdáneapmi dagaha riidduid báikegotti persovnnaid gaskkas. Smávva sámi báikegotti jurddašanvuohki boahtá bures ovdan muitalusas. Iežan konteavstta máhtuin dulkojin báikegotti diidaoskku jurddašeami oassin guorahallamis. Dađistaga go guorahallanbargu ovdánii, lei somá fuobmát ja smiehtadit ahte man guovtti láhkai ja máŋgga láhkai mii olbmot jurddašit. Smávva sámi báikegottiin otná beaivvi vel olbmot dorvvastit čilgehusaide mat eai leat dábálaš 'jierpmálaš' ja árgabeaivválaš vuogit čilget dáhpáhusaid. Olggobeale olbmuide sáhttá dakkár lágan jurddašeapmi leat sihke ártet ja eahpelunddolaš. </p>
<p>Luohteteoriijain lean guorahallan ja čuvvon ovttaskasolbmo sajádaga ja rolla muitalusain.</p>
<p><em type="italic">Earrodearvvuođat </em>muitalusas áhčči lihkostuvvá fas ravget nieidda ruovttoluotta kollektiivva vuigŋii, ja dan láhkai láhčit dili Kristiinai vai son joatká árbevirolaš buvdahommáin. Earret go duvdit Kristiina fas buvdahommáide, áhči rolla lea maiddái duvdit Kristiina ruovttobáikái, ja dan láhkai oaččuhit su dovdat gullevašvuođa báikegoddái ja olbmuide geat doppe orrot. </p>
<p>Kristiinas lea dehálaš rolla sihke báikegottis ja buvdahommás. Muitalusa juona ovdáneamis, boahtá ovdan ahte váhnen guoktá buvdadienas lassána Kristiina geažil, ja olbmot fas jorragohtet buvddas. Guorahallan čájeha ahte lea Kristiina daguid geažil dat dáhpáhuvvá.</p>
<p>Dađistaga go Kristiina identitehta ovdána ja gullevašvuohta báikegoddái lassána, lassána maid dienas ja áhči miella go áicá man guvlui manná. Konkrehta dásis Kristiina ovdáneapmi máhcat árbevirolaš eallimii ja guođđit iežas boahtte- ja ođđaáigásaš plánaid, sáhttá čájehit man váttis sámi máilmmis lea vuostáiváldit ođđaáigásaš plánaid ja jurddašeami. <em type="italic">Jievjaheargi </em>muitalusas čájehuvvo man dehálaš Ánne lea báikegoddái. Ánne jápmima geažil, báikegoddi bieđgana, mii mielddisbuktá báikegotti kollektiivvalaš vuoiŋŋa bieđganeami. Ánnes leat guokte vuostálasti rolla, nubbi čohkke báikegotti ja nubbi ges biđge. Mun lean guorahallan ahte Ánnes leat sihke individuálalaš ja oppalaš iešvuođat, mat bohtet ovdan konkrehta ja abstrákta plánas. Abstrákta dásis ruovttobáikki guođđin govvida rievdadusaid ja ođđaáigásaš plánaid. <em type="italic">Jievjaheargi </em>novealla lea čállon 1971s. Dan áiggi ledje gal olbmot juo álgán fárrestaddat eret smávva gilážiin stuorát báikkiide, muhto liikká lei fárren ain veháš amas sápmelaččaide. <em type="italic">Jievjaheargi </em>muitalusas báikegotti vuostálastin rievdadusaide boahtá čielgasit ovdan riiddáskemiin. Konkrehta dásis Ánne rolla lea hállu botket iežas eret báikegottis. </p>
<p>Guorahallan čájeha maiddái ahte Ánne ovddasta ođđaáigásaš ja eará lágan jurddašeami go 85 muđui báikegottis, ja dan láhkai son spiehkasta servvodaga norpmaid ja dábiid. Ánne rollat bohtet bures ovdan Ivvár-Piera geažil. Ivvár-Piera rolla lea doallat báikegotti čoahkis iežas jurddašemiin go báikegoddi riiddáska issoras dáhpáhusa maŋŋá. Guorahallan čájeha ahte</p>
<p>Piera geahččala jierpmálaš ságaiguin oaččuhit báikegotti persovnnaid jáhkit su jierpmálaš čilgehussii, muhto son ii nákce dan. Sáhttá maid várra dadjat ahte Piera ovddasta dan maid ollu lohkkit ge jurddašit go lohket muitalusa.</p>
<p>Dán guovtti noveallain leat sullasašvuođat muhtin fáttáid ektui. Muitalusas oaidná čielgasit ahte nuorra nieiddaid plánat vuolgit eret ruovttobáikkis addet iešguđetge bohtosiid. Čájehuvvo ahte sihke Kristiina ja Ánne plánat eai lihkostuva. <em type="italic">Earrodearvvuođat </em>muitalusas dat boahtá ovdan go Kristiina guođđá iežas boahtteáiggi plána, muhto ii leat liikká daddjon ahte son vállje boastut. <em type="italic">Jievjaheargi </em>muitalusas Ánne áibbašeapmi gosa nu eará sadjái doalvu su lihkohisvuhtii dainna boađusin ahte jápmá. Erohus dán guovtti muitalusas lea ahte Kristiinas lea áhčči ja báikegoddi geat háliidit Kristiina integreret báikegoddái ja báikegotti norpmaide. </p>
<p>Kristiina čuovvulii rávvagiid, ja eallin orru lihkostuvvamin sus dalle go lohkki guođđá muitalusa. Ánnes eai leat dakkár lágan persovnnat su birrasis geat láidestit su rivttes bálgá ala.</p>
<p>Ánne gándaskibir Ol-Erke geahččala gal, muhto Ánne nággárvuohta lea nu garas ahte ii son jeagat. Ánne ja Kristiinas leat maid sullasaš jurdagat iežaset birra gullevašvuođa hárrái.</p>
<p>Guorahallan čájeha ahte goappašagat jurddašeaba iežaset birra ahte soai leaba šaddan dán máilbmái eará bargguid bargat go dat mii vurdojuvvo báikegottis.</p>
<p>Struktuvrra ektui goappaš noveallain lea in medias res-álgu, mii doalvu lohkki njuolga dáhpáhussii, ja goappaš noveallain muitaluvvo muitalusa diskursa kronologalaččat.</p>
<p><em type="italic">Earrodearvvuođat </em>muitalusas ovdána muitalusa struktuvra oktan áiggiin ja áigodagain. </p>
<p>Muitaleaddji nákce hui čábbát govvet dán ovdáneami. Logadettiin ja guorahaladettiin teavstta badjánii munnje muhtin lágan oahpes dovdu, ja mun áddešgohten ahte áigodagaid molsašupmi maid govvida váldopersovnnaid rievdadusaid ja ovdáneami. Fuobmájin ahte ii lean dušše muitalusa struktuvra mii attii munnje dán dovddu, muhto áhči hálahangoansttat maid dagahedje dan. Dát guokte elemeanta johtet dego giehtalágaid, ja dagahii lohkama ja guorahallama miellagiddevažžan. Maŋimuš elemeanta mii lei mielde hábmemin</p>
<p><em type="italic">Earrodearvvuođat </em>novealla, lei káfestallanboddu. Káfestallanbottut govvidit ráfálaš ja buriid ságastallamiid. Struktuvrra ektui oidno čielgasit ahte áhčči stivrre bottuid, ja ahte sus lea muhtin lágan plána ságastallamiin. 86 </p>
<p><em type="italic">Jievjaheargi </em>noveallas lea váldo- ja oalgemuitalus. Ánne lea novealla váldopersovdna, ja </p>
<p>Piera lea oalgemuitalusa oalgepersovdna. Novealla lea huksejuvvon dán guovtti muitalusa vuođul, gos nubbi čuovvu nuppi. Liikká go Ánne gullá váldomuitalussii, de lohkki oahpásmuvvá Ánniin eanemusat oalgemuitalusa bokte. Sivva dasa lea go muitaleaddji muitala makkár jurdagat báikegottis leat Ánne ja Ánne jávkama ektui. Fuomášan veara lea ahte nubbi muitalus ii birgeše nuppi muitalusa haga. Báikegotti jurddašanvuohki boahtá oidnosii maŋŋá</p>
<p>Ánne jápmima. Dan láhkai šaddá smávva báikegotti jurddašeapmi guovddáš dáhpáhus oalgemuitalusas, mii guoddá dan muitalusa ovddosguvlui. Dasa lassin ahte muitalusat álget seamma láhkai, dat loahpahuvvojit maiddái seammá láhkai. Goappaš noveallaid loahppa čujuha iežas láhkai álgui.</p>
<p>Guorahallan čájehii ahte lea ávkkálaš, dehálaš ja miellagiddevaš guorahallat sihke oarjemáilmmi- ja eamiálbmoga vuoiŋŋas. Munnje dutkin konteakstamáhtu ja luohteteoriija geavaheapmi attii lasi dieđuid dutkosii, seammás go oarjemáilmmi metodologiija ja teoriijat adde munnje buriid bargorámmaid dutkanbarggus.</p>
</body></document>
