<document xml:lang="sme" id="no_id"><header><title>Ellos dearvan giellamat. Sámegiella nubbigiella oahpahus joatkkaskuvllas</title><genre code="science"/><author><person firstname="Inger Anne" lastname="Gaup" sex="f" born="" nationality="NO"/></author><year>2015</year><wordcount>24532</wordcount><conversion_status type="standard"/><availability><license type="standard"/></availability><origFileName>https://munin.uit.no/bitstream/handle/10037/9976/thesis.pdf</origFileName><metadata><uncomplete/></metadata><version>XSLtemplate $Revision: 180635 $; file-specific xsl  Revision; common.xsl  $Revision$; </version></header><body><p><em type="bold">Ovdasánit </em></p>
<p>Geahčadettiin maŋos dán barggu gárvvisteami, muittašan mo mus čuožžiledje ollu ja ođđa fuomášumit maiguin livččen sávven bargagoahtit sámegiel oahpahusa ovddideamis. Dál go viimmat geigen barggu, oainnán ođđa vejolašvuođaid rahpaseame ovdánahttit sámegiela ahtanuššama.</p>
<p>Dán barggu in livčče gárven buori doarjaga haga. Son gii duođai ánssáša buot stuorámus giitosa barggu gárvvisteamis, lea mu veahkkás ja čeahpes bagadalli Ylva Jannok Nutti.</p>
<p>Ylva, gii lea áidna ja divdna sámegielat pedagoga Romssa árktalaš universitehtas, ja lea ge son gii rabai munnje vejolašvuođa dán barggu beassat čállit sámegillii, mu iežan eatnigillii.</p>
<p>Gillii mii lea mu váimmu lagamus ja man ovddas ražan iluin ja movttain beaivválaččat.</p>
<p>Lean hui giitevaš, Ylva!</p>
<p>Lene Antonsen maiddái ánssáša giitosa, gii oanehis áiggis ja buorredáhtolašvuođain veahkehii mu dárkkistit barggu ollislaš gárvvisteamis.</p>
<p>Erenoamáš giitosat dutnje, Lene!</p>
<p>Giitosat maiddái sámegiel ohppiide geat iluin juogadedje oaiviliiddásat ja nu viššalit ságastalle muinna iežaset sámi duogáža ja sámegielfága válljema birra. Din geažil mus lea jáhkku sámegiela bissumii maiddái boahtte áiggis.</p>
<p>Giitosat mu oahpaheaddji mielbargiide geat vuđolaččat čilgiidet ja juogadeiddet muinna din vásáhusaid. Oahpaheaddjit geat áŋgirit gaskkustit sámegiela min boahttevaš buolvvaide beaivválaččat, máŋgii hástaleaddji bargobeivviid čađa.</p>
<p>Mu buot lagamusaide, mu eadni, Maien, Inge ja Odd Inge. Giitu go gierdevaččat lehpet vuordán dán barggu gárvánit. Dál mii beassat fas eanet ovttastallat!</p>
<p>Romsa, skábmamánu 2015</p>
<p>Inger Anne Gaup</p>
<p><em type="bold">Abstrákta </em></p>
<p>Dát bargu lea sámegiela nuppigiela oahpahusa birra. Skuvllat gos dutkamuš lea čađahuvvon leat gávpotskuvllat olggobealde sámi hálddašanguovlluid. Dutkamušas leat oahppit ja oahpaheaddjit davvisámegiela joatkkaoahpahusas árvvoštallan oahpahusa iešguđet beliid.</p>
<p>Oahppit dán dutkamušas gullet iešguđet oahpposurggiide, ja sii ovddastit sámegiela nuppigiela buot dásiid. Oahppit čuvvot skuvlla dábálaš oahpahusa, sámegiella nubbingiellan lea liige fálaldahkan ja lassin skuvlla ollislaš oahpahusas. Oahpaheaddjit barget eanas aivve sámegiel oahpahusain, muhtimat barget okto sámegiel fágain, ja earát fas barget moattis seamma skuvllas. Skuvllaid giellaoahpahusa organiseren lea guovddážis dán barggus. Barggu teorehtalaš lahkonanvuogit leat rámmaeavttuid teoriija, giellaoahpahusa- ja gullevašvuođa teoriija. Empiralaš bohtosat leat čohkkejuvvon kvalitatiivvalaš jearahallama bokte. Bohtosat čájehit ollu seammaláganvuođaid muhto maiddái stuora erohusaid mo guhtege vásiha giellaoahpahusa ja maiddái oktasašvuođaid skuvllaid ja oahpahusa gaskkas. Oahppit ovdanbuktet máŋggaid váilevaš beliid sámegiel oahpahusas, ja lohket unnán oahppat sámástit oahpahusas. Sámegiella gelbbolašvuohta lea dehálaš sin sámi iešdovddu nannemii.</p>
<p>Oahpaheddjiid bargodilli lea máŋgga dáfus lossat, erenoamážit sidjiide geat barget okto sámegiel fágain. 1 Álggahus</p>
<p>Sámegiel oahpahus ja sámegiela ovdánahttin doaimmat leat álohii leamaš mu váimmu áššit ja sámegiela nuppigiel oahpahus lea eanemusat geasuhan mu beroštumi. Beroštupmi lassánii go bargagohten sámegieloahpaheaddjin guovllus gos sámegiella lea unnán oidnosis. Jagiid mielde munnje leat čoagganan ollu vásáhusat, ja lean fuomášan ahte lei nu ollu mii váikkuhii oahpahusa lihkostuvvamii. Dát dagahii ahte mus badjánii beroštupmi guorahallat eanet dán áššis. Dovden ahte dađi eanet mun oahpahin sámegiela, mađi eanet fuomášin váilevaš beliid dán oahpahusas. Go de mearridin masterbarggu čálligoahtit, lei munnje hui čielggas ahte lei dát oahpahussuorgi maid háliidin dutkat.</p>
<p>Sámegiella oahpahus ihtá duos dás almmolašvuhtii, ja lea maŋemus jagiid leamaš ollu guovddážis ja digaštallojuvvon iešguđet dutkamušain ja fágabirrasiin. Sámegiella nubbingiela oahpahus lea áigeguovdilis dutkanfáddá, earret eará dan sivas go ohppiidlohku lea rievddadan ollu maŋemus áigge, ja dát fága lea eanemusat beaggán danne go ohppiidlohku lea niedjan mearkkašan veara ollu maŋemus jagiid. Dán seamma fága ohppiidlohku lassánii ovdal maŋemus vuođđooahpahusa Máhttolokten skuvlareforpma mii ilmmai jagis 2006, ja maŋŋá oahppoplána ođastusa niedjagođii ohppiidlohku garrasit. Orru sáhttime navdit ahte lea vissis oktavuohta skuvlareforpma molsumis.</p>
<p>Masterbarggu plánedettiin mearridan čállit dutkosa sámegillii dainna jáhkuin ahte dat diehttelasat lei vejolaš. Universitehtas bođii dieđu ahte sii dušše dohkkehit pedagogihka masterbargguid čállojuvvot dárogillii. Maŋŋel guhkes ákkastallamiid ja čálalaš váidima, ožžon goit ge vejolašvuođa čállit sámegillii. Vaikko áššiváidin válddii dárbbašmeahttumit guhkes áiggi, de dat mearrádus lei stuora vuoitun munnje. Háliidan ge dan oktavuođas čujuhit</p>
<p>Sámedikki ruovttusiidui gos sámegiella ávžžuhuvvo geavahuvvot dutkangiellan, gávdnen doppe čuovvovaš čujuhusa <span type="quote">“Sámediggi oaivvilda leat dehálažžan láhčit ja movttiidahttit eanet sápmelaččaid válljet dutkanámmáha ja dutkat iežas servodagas. Sámegiela geavaheapmi alitoahpahusas lea dehálaš ovdánahttit maiddái dutkangiellan”</span>1. Sámegillii beassat dutkat lea 1 &lt;http://www.samediggi.no/Oahpahus/Dutkan-ja-alit-oahpahus&gt; 19.05.2015. munnje leamaš hirbmat mávssolaš ja buorren vásáhussan, danne ávžžuhan ge earáid maiddái bargat dan seammá ja ovddidit sámegiela dáinna lágiin.</p>
<p>Dán barggus guorahalan ohppiid ja oahpaheddjiid vásáhusaid sámegiella nuppigiela oahpahusas, daiguin vejolašvuođaiguin ja gáržžidemiiguin mat gávdnojit. Lean čohkken oaiviliid goappašiid geavaheddjiid perspektiivvain, ja bivdán sin govvidit ja árvvoštallat oahpahusa iešguđet ge beliid, oažžun dihte viiddis govvideami ja čiekŋalit ipmárdusa dán suorggis. Dutkamuš čađahuvvo Finnmárkku ja Romssa gávpogiid joatkkaskuvllain sámi hálddašanguovlluid olggobealde.</p>
<p>Máhttolokten 06 oahppoplána gusto dáidda skuvllaide, earret sámegieloahpahussii maidda gusto Máhttolokten Sámi 06 oahppoplána. Skuvllain lea davvisámegiela vuosttaš- ja nuppigiela oahpahus, buot eará oahpahus lea dárogillii, earret dain iešguđet giellafágain.</p>
<p>Skuvllain ii leat sámegiella geatnegahtton fágan, muhto lea liigefálaldahkan ohppiide geat ieža dan sávvet lohkat lassin eará fágaide. Dán barggus lean guorahallan oahpahusa iešguđet beliid, earret eará organiserema, oahpahanvugiid, oahpponeavvodili ja ohppiid motiivvaid sámegiela oahpahusa válljemii. 1.1 Dutkančuolbma </p>
<p>Dán masterbarggus lea čuovvovaš dutkančuolbma:</p>
<p>Mo árvvoštallet oahppit ja oahpaheaddjit sámegiela nuppigiela oahpahusa davvisámegiela hálddašanguovlluid olggobealde?</p>
<p>Lassin dutkančulbmii leat dutkangažaldagat maidda ozan vástádusaid bohtosiid čohkkemis.  Makkár ávkkálašvuođaid ja hehttehusaid oidnet oahpahusas?  Makkár ákkat leat ohppiin sámegiela oahpahusa válljemii? 1.2 Čállosa huksehus <em type="bold">1. </em>kapihttala sisdoallu lea barggu ulbmil, čuolbma ja oahpahusa duogáš gosa leat čohkkejuvvon dieđut sámegiela oahpahusa birra obbalaččat. Dán kapihttalis lea maiddái sámegiela dili birra, ja oanehis ovdanbuktin ovddeš dutkamušaid ja guorahallamiid sámegiela nuppigielas. <em type="bold">2. </em>kapihttalis lea leat teoriija lahkoneapmi, ja gos presenteren teoriijaid maid lean geavahan bohtosiid digaštallamis. <em type="bold">3. </em>kapihttalis lea metodaválljema birra. Dása lean čállán vuollekapihttala gos lean čilgen iežan duogáža sámegiela fága ektui ja mo lean vásihan dutkat iežan fágalaš birrasis. <em type="bold">4. </em>kapihttalis lean presenteren dutkamuša bohtosiid. <em type="bold">5. </em>kapihtal sisttisdoallá digaštallama. <em type="bold">6. </em>kapihttalis leat loahppasánit. 1.3 Duogáš </p>
<p>Sámegiella lea suddjejuvvon lágaid bokte ja bajit dási rámmain. Dán kapihttalis bajásčuvgehan lágaid, oahppoplánaid ja ásahusaid main lea ovddasvástádus sámegiela ovdáneamis. Almmolaš ásahusat nugo skuvllat, galget ovdánahttit ja suddjet sámegiela geavaheami. Norgga stáda lea huksejuvvon guovtti álbmoga, sámi- ja dážaálbmoga guvlui mii mearkkaša ahte goappašat álbmogiin leat seamma riekti ja vuoigatvuohta ovdánahttit iežaset kultuvrra ja giela.2 Stuorradiggedieđáhus nr. 28 lea Sámepolitihkka vuođđun. Dás čuožžu earret eará ahte Norgga ráđđehus áigu láhčit dili nanusmahttit sámegiela ja buoridit vejolašvuođaid oahppat sámegiela buot agi olbmuide.</p>
<p>Sámilága ulbmil lea lágidit diliid nu ahte sámi álbmot Norggas sáhttá sihkkarastit ja ovddidit iežas giela, kultuvrra ja servodateallima. Vuođđolága § 110A bokte sámit ieža galget beassat ovddidit gielaset, kultuvrraset ja servodateallima. Vuođđolága paragráfas § 110A čuožžu ahte:</p>
<p><em type="italic">Stáhta eiseválddit leat geatnegahttojuvvon lágidit dilálašvuođaid nu ahte sámi álbmot </em></p>
<p><em type="italic">Norggas sáhttá sihkkarastit ja ovddidit iežas giela, kultuvrra ja servodateallima. </em><em type="italic">3 </em></p>
<p>Norga ratifiserii ILO konvenšuvnna 1990:s. Dát mearkkašii ahte sámi álbmot oaččui eamiálbmot stáhtusa ILO konvenšuvnna 1989 bokte. Sámegiela geavaheami birra lea čilgejuvvon ILO 28 artihkkalis mas čilgejuvvo ahte Norgga stáhta lea geatnegahtton čuovvolit sámegiela oahppama- ja geavaheami rievtti.4 ILO lea Internašunála bargiid organisašuvdna mii lea čadnon ON:i. Eamiálbmot doaba geavahuvvo čilget álbmoga geat leat orron muhtin guovllus ovdal go dálá stáhta huksejuvvui. Norggas lea dušše sámiin dákkár eamiálbmot stáhtus. ILO-konvenšuvnna nr. 169 vuođul leat sámiálbmot eamiálbmogin addon riekti konsulteret áššiin mat njuolgut sáhttet váikkuhit sin dillái. Dát lea boađusin dan aktiivvalaš almmolaš politihkas mii nanne sámiid iežaset sávaldaga viidáset fievrredit iežaset kultuvrra.</p>
<p>Sámedikki ásaheapmi lea oassin sámi álbmotrivttiid organiseremis ja ovddasteaddji institušuvnnaid huksemis. Sámediggi lea sámiálbmoga ovddasteaddji orgána, ja lea ráđđehussii sámepolitihka deháleamos premissaaddi. Sámedikki bokte sámiid jienat gullojit 2</p>
<p>Sd.dieđ. nr. 55, 2000-2001. 3</p>
<p>Sd.dieđ. nr. 28, 2007-2008. 4</p>
<p>Sd.dieđ. nr. 28, 2007-2008. našuvnnalaš, regiovnnalaš ja báikkálaš ásahusain. Sámedikki bargun lea vuodjit sámi áššiid ráđđehussii ja stáhtahálddahussii. Dainna lágiin leat sámi áššiin liigedeaddu našuvnnalaš ja stuoraservodaga beroštumiid ektui.5</p>
<p>Sámegiela hálddašanguovllus leat sámegiella ja dárogiella ovttaárvosaš gielat, ja buohkain lea riekti oažžut bálvalusaid sámegillii go váldet oktavuođa almmolaš ásahusain mat leat sámegiela hálddašanguovllu siskkobealde. Suohkanat gos dát masterbarggu lea čađahuvvon, eai gula sámegiela hálddašanguvlui. Fylkkasuohkaniid bokte gullet dát suohkanat dattetge hálddašanguovllu lága vuollai danne go njeallje davimus fylkkasuohkana Norggas,</p>
<p>Finnmárku, Romsa, Nordlánda ja Davvi-Trøndelága, gullet sámi hálddašanguvlui.6 <em type="bold">1.3.1 </em>Sámegiel oahpahus </p>
<p>Norga lea geatnegahttojuvvon sámiid ektui oahpahusáššiin earret eará Oahpahuslága bokte.</p>
<p>Vuoigatvuohta sámegieloahpahussii nannejuvvo Oahpahusláhka 6. kapihttalis mii sisttisdoallá sámegiela oahpahusa vuoigatvuođaid vuođđo- ja joatkkaskuvlla ohppiid váras, sihke davvi-, lulli- ja julevsámegielagiidda. Sámi ohppiin lea oktagaslaš riekti lága bokte oažžut sámegiela oahpahusa vuođđooahpahusas. Oahpahuslága § 6-2 mielde lea vuođđoskuvlla ohppiin geat orrot sámi guovllus vuoigatvuohta oažžut oahpahusa sámegillii ja sámegielas. Ohppiin geat orrot olggobealde sámi hálddašanguovlluid lea vuoigatvuohta oažžut oahpahusa sámegielas.7 </p>
<p>Oahpahuslága § 6-3 guoská joatkkaskuvlla ohppiide ja sisttisdoallá sámi ohppiid oktagaslaš vuoigatvuođa oažžut oahpahusa sámegielas joatkkaoahpahusas. Oahpahuslága láhkaásahusa § 7–1 addá vuoigatvuođa oažžut oahpahusa molssaevttolaš vuogi mielde. Oahpahus sáhttá fállojuvvot juogo gáiddusoahpahussan, árjjalašoahpahussan dahje gohttehatskuvlla bokte jus sámegiela oahpaheaddjit eai leat gávdnamis. Norgga vuođđo- ja joatkkaskuvllat leat maiddái geatnegahtton oahpahuslága § 6-4 bokte fállat oahpahusa sápmelaččaid ja sámi giela, kultuvrra ja servodateallima birra ohppiide geat čuvvot nášunála Máhttolokten oahppoplána (Gávnos). 5 &lt;https://www.sametinget.no/Om-Sametinget/Bakgrunn&gt; 10.10.2015 6 &lt;https://www.regjeringen.no/se/Fattat/algoalbmogat-ja-unnitlogut/samegiela-geavaheapmi/samelaga- giellanjuolggadusat-ja-samegiel/id633281/&gt; 13.07.2015 7 &lt;http://www.udir.no/Spesielt-for/Samisk-opplaring/Samisk-opplaring/1-Retten-til-opplaring-i-og-pa-samisk- og-regelverket-knyttet-til-opplaring-i-samisk-/?read=1&gt; 22.05.2015</p>
<p>Skuvlaeaiggádin lea sámegiela oahpahussii ovddasvástádus, sii galget bagadallat ohppiid ja juohkit dieđuid ohppiide ja sin váhnemiidda/ovddasteddjiide. Oahppit geat válljejit lohkat sámegiela, galget ieža dieđihit iežaset skuvllaide. Fylkasuohkan gokčá sámegiela oahpahusa olggosgoluid.8 Sámediggi ja Máhttodepartemeantta meannudit ovttasráđiid oahpahusáššiid.</p>
<p>Sámediggi mearrida sámegiela oahppoplánaid Girko- ja oahpahusdepartemeanta mearriduvvon rámmaid vuođul. Sámediggi galgá ráđđádallat buot oahpahusáššiin mat guoskkahit sámi beroštumiide. Oahppoplánaid láhkaásahusat §2-3 ja §3-4 mearridit earret eará sámegiela oahpahusa. Sámedikkis lea Girko- ja oahpahusdepartemeanta mearrádusa vuođul váldi mearridit láhkaásahusa oahpahusa sisdoalu ektui.9</p>
<p>Oahpahusdirektoráhtta lea Oahppodepartemeantta doaimmaheaddji orgána geas lea ovddasvástádus vuođđooahpahusa ovdánahttimis. Oahpahusdirektoráhta váldodoaibma lea dokumenteren, árvvoštallan, bagadallan ja ovdánanbargguid doarjjaaddin. Direktoráhtas lea maiddái ovddasvástádus našuvnnalaš vuođđooahpahusa statistihkaide. Sii galget bohtosiid vuođul initieret, ráhkadit ja čuovvolahttit ovdánahttinbargguid. Direktoráhtas lea bajitdási fágalaš ovddasvástádus oahpahusa bearráigehččui, dasa lassin ámmátstivrema hálddašeapmái ja guovddáš lágaid ja láhkaásahusaide. Sis lea maiddái ovddasvástádus sámegieloahpahusa guoskevaš áššiide.10 </p>
<p><em type="bold">Fylkasuohkanat </em>eaiggáduššet almmolaš joatkkaskuvllaid. Fylkasuohkaniin lea ovddasvástádus joatkkaoahpahusa organiseremii, mii mearkkaša ahte sis lea ovddasvástádus plánemis, doaimmaheamis, fágalaš kvalitehtas, ja joatkkaoahpahusa ollislaš ovdáneamis. </p>
<p>Fylkasuohkaniid rámmaeavttut leat mearriduvvon oahpahuslága vuođul, ja § 13-3 vuođul galget fylkasuohkanat ollašuhttit joatkkaoahpahusa rievtti buohkaid váras geat leat gullevaččat fylkasuohkaniidda, eaktudeapmi guoská nuoraide geain lea oahpahusriekti.</p>
<p>Fylkasuohkanat ruhtadit ieža joatkkaoahpahusa olggosgoluid, ja leat maiddái fylkasuohkanat geat mearridit skuvlastruktuvrra guoskevaš lágaid siskkobealde.11 <em type="bold">1.3.2 </em>Máhttolokten Sámi 2006 ja oahpahusláhka </p>
<p>Máhttolokten 2006 lea olles vuođđooahpahusa oahppoplána ođastus. Vuođđooahpahus mearkkaša mánáid,- nuoraid ja joatkkaskuvla <em type="bold">. </em>Norggas gávdnojit guokte veršuvnna dáin 8 &lt;http://www.udir.no/globalassets/upload/brev/5/1/fjernundervisning_samisk.pdf&gt; 27.10.15 9 &lt;http://www.samediggi.no/Oahpahus&gt; 02.05.2015 10 &lt;http://www.udir.no/Upload/Brosjyrer/5/Likeverdig_opplaring_brosjyre.pdf&gt; 4.4.2015 11 &lt;http://www.regjeringen.no/nb/dep/kd/tema/grunnopplaring/videregaendeopplaring/opplaringssektoren.html?id&gt; 22.05.2015 oahppoplánain. Máhttolokten 06 lea nášuvnnalaš oahppoplána ja Máhttolokten 06 Sámi oahppoplána gusto sámi hálddašanguovlluin. Nášuvnnalaš Máhttolokten oahppoplánas leat sámi fáttát dárogiela, servodatfága, historjjá, geografiija, religiovdna og etihka ja RLE fágain. </p>
<p>Máhttolokten ođastus buvttii rievdadusaid skuvlla sisdoalu, hámi ja organiserema ektui olles vuođđooahpahusa hárrái. Máhttoloktema Sámi oahppoplána lea stuorámus oahpahusođastus ovddeš oahppoplánaid ektui, ja dan oahppoplána buvttadeapmi lea ovttasbargu gaskal</p>
<p>Sámedikki, Oahpahusdirektoráhta ja Máhttodepartemeantta.</p>
<p>Oahppoplánain ii boađe ovdan mo oahpahus galgá čađahuvvot ja makkár bargovuogit galget geavahuvvot, dat oasit leat implementerejuvvon ja galget doaimmahuvvot ovttaskas skuvllaid báikkálaš oahppoplánain. Fágaid oahppoplánat leat oaniduvvon ja leat unnit vuđoleappot čállon go ovddit oahppoplánain. Gelbbolašvuođamihttomearit leat unnán konkrehtalaččat, juoga mii dagaha ahte oahpaheaddjit ja skuvllat ieža fertejit dulkot mihttomeriid.</p>
<p>Mihttomearit leat ollu, eai ge leat vuoruhuvvon maŋŋálagaid. Lea skuvlaeaiggádiid ja skuvllaid ovddasvástádus láidestit oahpaheddjiid ja loktet sin gelbbolašvuođa oahppoplánaid dulkoma hárrái (Bongo ja earát 2010). </p>
<p>Oahpahusláhka kapihtal 10, § 10-812 cealká oahpaheddjiid gelbbolašvuođa huksen lea skuvlaeaiggádiid ovddasvástádussan. Oahpahuslága mearrádusaid, oahppoplána ja eará lágaid ja dutkamušaid vuođul lea oktavuohta gaskal oahpaheddjiid gelbbolašvuođa ja ohppiid oahppama, ja pedagogihkka ja fágadidaktihkka gelbbolašvuođaoasit leat dehálaččat oahpaheddjiide. Stuoradiggedieđáhusas nr. 11, 2008-09 lea meannuduvvon erenoamážit oahpaheaddji rolla. Dát mearkkaša ahte lea oahpaheddjiid pedagogalaš vuođđooaidnu mii stivre oahppama ovdánahttima ja oahpahusa sisdoalu. Oahpaheaddjit galget láhčit buori oahppanbirrasa gos oahppit doalahit ja ovdánahttet sin oahppanhálu.13 Dát bealit leat erenoamáš dehálaččat maiddái sámegiela oahpahussii. <em type="italic">1.3.2.1 Sámegiela oahppoplána </em></p>
<p>Oahppit dán dutkamušas čuvvot Sámegiella nuppigiela Máhttolokten Sámi oahppoplána (ML06S). Sámegiela oahppoplánat leat ođasmahttojuvvon ja váldon atnui 2013 čavčča.</p>
<p>Sámegiela nuppigiela oahppoplánas čuožžu ahte oahpahus sámegielas galgá leat mielde lahttudit mánáid ja nuoraid sámi kultuvrii ja servodateallimii. Kulturipmárdus, gulahallan, olmmošvuođahábmen ja identitehtaovdánahttin leat guovddážis oahpaheamis. 12 &lt;https://lovdata.no/dokument/NL/lov/1998-07-17-61/KAPITTEL_10#KAPITTEL_10&gt; 31.10.2015 13</p>
<p>St.meld. nr.11 nr.11, 2008-2009</p>
<p>Oahpahus galgá ovddidit positiivvalaš guottuid sámegillii ja vuhtiiváldit dan máŋggalágan giella- ja kultuvra valljivuođa maid sámi oahppit vásihit. Dát bealit addet máŋggagielalaš- ja kultuvrralaš gelbbolašvuođa. Buorre sámegiela gelbbolašvuohta lea deaŧalaš eaktu sámi servodat- ja bargoeallima oassálastimii, ja rahpá vejolašvuođaid válljet oahpu ja barggu.14 Sámegiella nuppigiela oahppoplána geavaheaddjit orrot sihke siskkobealde ja olggobealde sámi hálddašanguovllu. Sámegiella nubbigiela oahppoplána lea váldán vuhtii ohppiid giellagelbbolašvuođa. Oahppoplánas leat golbma molssaeavttu.</p>
<p>Molssaeavttut maid gaskkas oahppit sáhttet válljet, leat sámegiella 2, 3 dahje 4. 15</p>
<p>Gelbbolašvuođamihtut leat muddejuvvon ohppiid dási ektui.</p>
<p>Sámegiela ja dárogiela fágaid oahppoplánat eaktudit ovttasbarggu. Sámegiella nubbingiella fága galgá ovttas dárogielfágain vuođđudit ohppiid guovttegielalašvuođa ovdánahttima, ja ovttasráđiid ovddidit ovttaskas oahppái máhtu, movtta ja oadjebasvuođa válljet sámegiela gulahallangiellan gos sámi kultuvrra guovddáš árvvuid deattuhit.16 1.3.3 Sámi oahpponeavvut </p>
<p>Oahpahusláhka kapihtal 9, § 9-3 cealká skuvllain galget leat oahpponeavvut.17 Sámi oahpponeavvuid buvttadeapmi lea Sámedikki ovddasvástádus. Sámediggi galgá earret eará ovdánahttit ođđa oahpponeavvuid ja jorgalit ja heivehit gárvves oahpponeavvuid. Viidáset galgá Sámediggi ovttasbargat ja ovdánahttit fágagirjjálašvuođa ja dábálaš ja/dahje digitálalaš oahpponeavvuid.18 Lea skuvlaeaiggádiid ovddasvástádus háhkat oahpponeavvuid skuvllaide mat gokčet fágaid gelbbolašvuođamihttomeriid, muhto sis ii leat geatnegasvuohta ođđa oahpponeavvohuksemii.19 14 &lt; http://www.udir.no/kl06/SAS1-04&gt;2 2.04.2015 15</p>
<p>Sámegiella 2, oahppi geas lea leamaš sámegiella 2 vuođđoskuvllas joatká dás. Sámegiella dássi 3 vuođđoskuvllas joatká dás. Sámegiella 4 lea fálaldat oahppái gii álgá sámegielain easkka joatkkaoahpahusas.16 &lt;http://www.udir.no/kl06/NOR3-03&gt; 26.10.201517 &lt; https://lovdata.no/dokument/NL/lov/1998-07-17-61/KAPITTEL_10#KAPITTEL_10&gt; 30.10.2015 18 &lt;http://www.sametinget.no/Opplaering/Laeremidler&gt; 27.10.2015 19 &lt;http://www.udir.no/Spesielt-for/Samisk-opplaring/Samisk-opplaring/1-Retten-til-opplaring-i-og-pa-samisk- og-regelverket-knyttet-til-opplaring-i-samisk-/?read=1&gt; 27.10.20151.4 Ovddeš guorahallamat ja dutkamat sámegiella nubbingielas</p>
<p>Ovddeš dutkamušat ja guorahallamat dán fágasuorggis lean dás ovdanbuktán. Dutkamušat leat ávkkálaččat dán čállosii go dain lea empiriija main lea fokus sámegiel fágaid giellaoahppamii. <span type="quote">“Sámi logut muitalit”</span> statistihkkaráiddu leat Bargo- ja searvadahttindepartemeantta ja </p>
<p>Sámediggi searválaga almmuhan. Sámi statistihka fágalaš analysajoavku ásahuvvui jagi 2007, ja galgá jahkásaččat ovddidit raportta Ođasmahttin-, hálddahus- ja girkodepartementii ja</p>
<p>Sámediggái. Raporta galgá govvidit sámi servodaga dálá ovdánanhámiid, ja adnojuvvo ráđđádallamiid vuođđun gaskal stáhta eiseválddiid ja Sámedikki. <span type="quote">“Sámi logut muitalit 4”</span><span type="quote">”-raporttas lea kapihtal sámegiela nubbingiela birra (Todal 2011). Ohppiidlohku lea niedjan garrasit maŋŋá jagi 2006, dán rájes lea ohppiidlohku unnon 38 proseanttain ja sámegiela nuppigiela ohppiidlohku unnui olles 40 proseanttain dan maŋemus viđa jagis. Roavvásit rehkenastojuvvon leat birrasiid 400 oahppi heaitán sámegiel nuppigiela fágas. Raporttas árvvoštallojuvvojit ákkat manne ohppiidlohku unnu, ja navdojit leat earret eará sivat dego obbalaš fárremat servodagas, unnit mánnáoažžun go ovdal ja “Sámegiella ja kultuvra fága”</span><span type="quote">“Sámegiella ja kultuvra fága”</span> heaittiheapmi. Sámegiel fága- ja diibmologu juohkin ja oahpaheddjiid oahpahanvuogit eará vejolaš ákkat sámegiela nuppigiela fága heaitimii, dán raportta vuođul. Sámegiel diimmut galget biddjot dárogiel fágain oktanaga ja váldot dárogiel oahpahusas. Dása eai mieđit váhnemat, geat váldet eret mánáidis sámegiel oahpahusas. Váhnemat muhtin dážasuohkanis leat váldán eret mánáidis sámegiela oahpahusas sivas go sii masset dárogieldiimmuid.20</p>
<p>Finnmárkku allaskuvla lea čállán raportta gos presentere Sámi máhttoloktema sisafievrredeami ja sámi oahppoplána ML06S, dás muitaluvvo mo skuvllat barget ođđa oahppoplána vuođul. Dutkamuš lea čađahuvvon viđa skuvllas Finnmárkkus. Skuvllat leat sihke siskkobealde ja olggobealde sámi giellalága hálddašanguovllu. Jearahallamat leat sihke skuvlla rektoriin, oahpaheddjiiguin, ohppiiguin ja váhnemiiguin, vuođđoskuvlla vuosttaš luohká rájes gitta joatkkaskuvlla rádjái. Váldodeaddu jearahallamiin lea oahpahusa árvvoštallan maŋŋá ML06S sisafievrredeami. Rapporta čállá oahpaheaddjiid 20 &lt;http://www.altaposten.no/lokalt/nyheter/article264097.ece&gt; 20.05.2015 oahpahangelbbolašvuođas sámegielas, oahpponeavvodilis ja sisdoalu ja oahpahusa bargovugiin. (Bongo ja earát 2010.)</p>
<p>Nordlándda dutkanráidu (Nordlandsforskning) lea ovttas Finnmárkku allaskuvllain ja Norut</p>
<p>Alta čađahan árvvoštallama Máhttoloktema 06S. Dutkamis leat skuvlaeaiggádat, oahpaheaddjit, váhnemat ja oahppit searvan sihke sámi hálddašanguovllu siskkobealde ja olggobealde. Rapporta čájeha ahte fylkkasuohkanat joatkkaskuvlla eaiggádin rahčet organisatoralaš váttisvuođaiguin nugo oahppan sámegieloahpaheddjiid gávdnamis ja diibmo- ja fágajuohkimiin. Dutkamuš maiddái dan nanne skuvlaeaiggádiid bealis vuollegis árvvu sámegiel oahpahusa ovddidit, skuvlaeaiggádat eai áŋgiruša gávdnat oahppan oahpaheddjiid ja eai ge huša sin gelbbolašvuođa nannemiin. Joatkkaskuvllaid sámegieloahpaheddjiid fierpmádat mii lei doaimmas, lea maiddái heaittihuvvon váilevaš ruhtadeami geažil, ja ii ge šat gávdno makkár ge formaliserejuvvon fierpmádat. Skuvllat galget ieža gávdnat čovdosiid sámegieloahpahusa lágideapmái. Báikkálaš oahppoplánabargui eai gávdno njuolggadusat, lea sámegiel oahpaheddjiid duohkái biddjon láhčit buori oahpahusa. Oahpaheaddjit lohket alddiineaset leat unnán gelbbolašvuohta oahpahit sámegiela nuppigiela dásis, ja seammás lea unnán doarjja bargoaddiin. Oahpaheaddjit ohcalit gelbbolašvuođalokten bijuid sin barggu olaheamis. Oahpahuslágideapmi lea árbevirolaš luohkkálanja oahpahus, vaikko oahppoplána rahpá vejolašvuođaid eará oahpahuslágidemiide. Sámegiel oahpponeavvut leat váilevaččat ja unnán, mii dagaha ahte oahpaheaddjit ieža jorgaladdet oahpponeavvuid dárogielas sámegillii.</p>
<p>Sámegiela nuppigiela válljemii lohket váhnemat ja oahppit duogážin sámi kultuvrra ja sámeiešdovddu ággan. Boahtá ovdan ahte oahppit válljejit heaitit sámegiel nuppigiel oahpahusas jus gáržžohallet dárogiel fágas. (Solstad ja earát 2012.) 1.5 Eará unnitlogu guovlluid gielladilli</p>
<p>Jon Todal lea guhká dutkan giellaealáskahttima sámi guovlluin, meroštallá makkár buriid vásáhusaid mii sáhttit viežžat giellaealáskahttin barggus Walesas deike Sápmái (1996). Sámi fágabirrasat leat guhká guorahallan eará guovllaid giellaealáskahttindoaimmaid. Sámegiela vuosttašgiela oahpahussii lea boahtán buorrin áŋgiruššan maid sámi oahpaheaddjit loahpas 1960 logus diđolaččat barge ovddidit ja sihkkarastit sámegiela oahpahusa, sihke politihkalaš áigumušaid ja stáhta geatnegasvuođaid vuođul. Jus geahččá sámegiela nuppigiela oahpahusa ovdáneami, de ii sáhte lohkat dán nu bures lihkostuvvan. Wales lea okta guovlu mii lea guorahallojuvvon sin giellaealáskahttima barggu gávdnan dihte seammaláganvuođaid ja erohusaid maid sáhtášii buohtastahttit ja heivehit sámi giellaguovlluide gos giella lea jávkan áiggiid čađa ja gos dál fas leat bargagoahtán giellaealáskahttimiin. Lea erenoamážit sámegiella nubbigiella ovdánahttima olis ahte dát bealit buohtastahttojit. Vaikke Sámis ja</p>
<p>Walesas leat goabbatlágan historjá ja servodatdilli giela dáfus, de Todal oaivvilda min sáhttit ávkkástallat ja oahppat olu sin vásáhusain. Vuosttaš maid namuha lea ulbmiliid čielggadeapmi gos mii suokkardallat ja čielgasit ovdanbuktit maid mii háliidit giellaoahpuin ja manne mii háliidit dan. Skuvllaide gos lea sámegiellaoahpahus, dárbbašuvvo čielga giellapolitihkka, dát guoská sihke sámegiela- ja dárogiela ohppiide ja oahpahussii. Nubbi bealli maid son ovdanbuktá lea ovddidit guovttegielalaš modeallaid oahpaheami, mii sisttisdoalašii ahte sámegiella nubbigiella oahpahus viiddiduvvo neavvogiellan skuvllas, iige nu go dál lea dušše fágan. Dákkár rievdan buvttašii stuora dárbbu eará ládje organiseret oahpahusa, mii maiddái dagaha oahpaheddjiide dárbbu oahppat mo lágidit dákkár oahpahusa.</p>
<p>Goalmmát bealli gullá oahpahusvugiid buorideapmái. Sámi oahpaheaddjit ja skuvllat fertešedje, nu go walesalaččat guhká leat bargan, hábmet iežaset giellaoahpahanvugiid (Todal 1996). Walesalaččaid giella lea ožžon alla árvvu, sii leat ulbmillaččat guhká bargan ovddidit gielaset. Dál doppe leat buot almmolaš ásahusat galbejuvvon sin gillii, ja allavirggát virggiide gáibiduvvo walisagiela máhttu. (Grimstad ja Miljeteig 2011.) 2 Teoriija</p>
<p>Dán kapihttalis lean válddahallán dutkamuša teorehtalaš lahkonemiid mat vuođđudit bohtosiid digaštallama. Dán barggu váldoulbmilin lea guorahallat sámegiela nuppigiela giellaoahpahusa dilálašvuođa. Lean válljen čiekŋudit giellaoahpahusa praktihkalaš beliide ohppiid ja oahpaheddjiid perspektiivvas. Teorehtalaš vuođušteapmi čalmmustahttá fáktoriid mat leat čadnon sámegiel nuppigiela oahpahussii, fáktorat mat čuvgejit ja ovddidit giela ahtanuššama ja nuppe bealis fáktorat mat buktet hehttehusaid giellaoahpahussii. Dutkančuolbma ja empiriija leat stivren teoriija válljema. Teoriija lahkoneamis lean vuosttažin guorahallan oahpahusa guoskevaš rámmaeavttuid teoriija. Giellaoahpahus, giellaválljema motiivvat ja gullevašvuođa teoriijat leat lunddolaččat guorahallat go lea sáhka sámegiela nuppigiela oahppamis. 2.1 Rámmaeavttut</p>
<p>Oahpahusa lágideapmi eaktuda vissis rámmaid gokčojuvvot. Dát rámmat sihke váikkuhit ja čuhcet oahpahussii máŋgga láhkai. Rámmaeaktu lea hui viiddis kategoriija maid ii sáhte čilget ovttageardánit, oanehaččat sáhttá čilget rámmaid sihke rahpat vejolašvuođaid dahje nuppe bealis gáržžidit (Myhre 2001).</p>
<p>Ruoŧa dutki Dahllöf navdo leat rámmaeavttuid teoriija vuolggaheaddji, go son 60-logus válddahallagođii oktavuođaid gaskkal skuvlla rámmaid, mannolaga ja bohtosiid. Son fuomášuhttá rámmaeavttuid málle sáhttit geavahuvvot eará ládje go masa lei álgoálggus jurddašuvvon (Dahllöf 1998). Dáid oktavuođaid geahčadettiin čađahii son empiralaš guorahallama gos guorahallagođii rámmaeavttuid gaskavuođaid gaskal fysalaš beliin ja vuogádagain. Dát jurddašeapmi rabai dutkiide vejolašvuođa háhkat teorehtalaš málle gos doahpagat ja daid oktavuođat čalmmustuvvojit. Dát málle sáhttá geavahuvvot dieđuid čoaggimii ja dulkomii, ja čájehit rámmaid rájáid dihto dilis.</p>
<p>Rámmaeavttuid teoriija lea Lundgren ovdánahttán (1986), ja son juohká rámmaeavttuid golmma oassái, namalassii ekonomalaš, sosiálalaš ja politihkalaš oassái. Das maŋŋel son lea viiddidan dán teoriija fátmmastit oahppoplánateorehtalaččat. Stáhta ja servodat mudde skuvlavuogádaga, ja dakko bokte stivrejuvvo skuvlalágádus ekonomalaččat, juridihkalaččat ja ideologalaččat. Dát bajit dási rámmat váikkuhit skuvllaid sisdoalu dásis.</p>
<p>Lyngsnes &amp; Rismark (2007) čujuheaba Arfwedsonii ja Lundmanii (1980) geat viiddideaba</p>
<p>Lundgrena rámmadásiid ja geahččá lagabuidda báikkálaš rámmaid mearkkašumi skuvllaide, gos fátmmasta skuvlla siskkit birrasa ja lagasbirrasa váikkuhusa. Skuvlakoda lea doaba maid</p>
<p>Arfwedson lea vuolggahan rámmaeavttuid oktavuhtii. Dán lea son juohkán golmma dássái, mas vuosttaš dási lea navdán vuogádatkonteakstan, masa gullet njuolggadusat maid eiseválddit leat bidjan skuvllaide, nugo earret eará stivrendokumeanttat. Vuogádatkonteaksta vuolit dásis lea olggutkonteaksta gos lea skuvlla iežas lagasbiras masa gullet oahppit, váhnemat ja bargoeallin. Siskkit konteaksta ovddasta skuvlla iežas árbevieruid ja kultuvrra, ja mas maiddái leat skuvlla fysalaš bealit. <em type="bold">2.1.1 </em>Oahpahusa rámmaeavttut </p>
<p>Westlund (2003) meroštallá skuvllaid doaimmat čađahuvvojit vissis rámmaid vuođul, muhtin rámmat váikkuhit njuolgut oahpahussii oahppolána bokte, nu go dáid iešguđet ge fágaid sisdoallu ja diibmolohku, eará rámmat sáhttet leat guovddáš mearriduvvon lágat ja njuolggadusat mat váikkuhit oahpahussii.</p>
<p>Hiim ja Hippe čilgehus oahpahusa rámmaeavttuide lea čuovvovaš:</p>
<p><em type="italic">Rámmaeavttut váikkuhit oahpahussii ja skuvlaeallimii obbalaččat ja máŋgga dáfus, dat </em><em type="italic">sihke ovddidit ja hehttejit oahpahusa. </em>(1998 [1993]: 134). </p>
<p>Myhre (2001) lohká rámmaeavttut sihke gáržžidit dahje rahpet vejolašvuođaid oahpahandilálašvuođaid. Rámmaeavttut stivrejit oahpahusa bajit dási ja dain lea mearkkašupmi oahpahusa čađaheapmái ollislaččat. Seammás čielggaduvvo ahte rámmat eai leat mearriduvvon sturrodagat. Viiddiduvvon ipmárdusa vuođul rámmaeavttuid čilgehus fátmmasta buot servodaga osiid mat guoskkahit oahpahussii. Gáržžiduvvon ipmárdusa vuođul sáhttá dadjat ahte dát guoskkaha dušše daid rámmaid mat leat skuvlla ásahusa siskkobealde.</p>
<p>Myhre (2001) čilgehusa vuođul muhtimat oaivvildit rámmaeavttuid guoskkahit dušše oahpahussii njuolgut. Earát fas lohket olles oahpahussii guoskat, maiddái beliide olggobeali skuvlla lágádusa. Rámmaeavttuid guorahallamis sáhttá fuomášit máŋggaid beliid skuvlla doaimmain, mat muđui eai leat oidnosis. Rámmat váikkuhit beaivválaččat oahpaheddjiide ja ohppiide oahpahusas. Engelsen (1992) doarju dán čilgehusa ja lasiha rámmaid sáhttit leat luvvosat ja giddejuvvon, ja sáhttet hehttet dahje ovddidit oahpahusa. Dasa lassin leat guottut ja vásáhusat hui iešguđet ge láganat oahpaheaddjis oahpaheaddjái <em type="bold">. </em>Dat sáhttá dagahit ahte dat seamma rámmat ilbmet máŋgga láhkai iešguđetge skuvllain iešguđetge áiggiide. </p>
<p>Rámmaeavttuid iskkadeamis sáhttá fuomášuhttit guovddáš beliid mat leat oahpahusa iešguđet doaimmaid ektui dehálaččat. Sáhttá maid fuomášuhttit beliid maid sáhttá rievdadit oahpahussii buorrin, ja geahččat nuppe bealis sáhtášii go eará ládje čoavdit. Rámmaeavttuid guorahallan fuomášuhttá maiddái erohusaid oahpaheddjiid gaskkas ja skuvllaid siskkobealde, ja sáhttá áicat vejolašvuođat mat gávdnojit oahpahusásahusaid siskkobealde. Oahpaheaddji pedagogalaš vuođđooaidnu lea okta oassi mii sáhttá váikkuhit dasa. Øzerk (2006) navdá oahppan- ja oahpahusteoriijaid leat oassin pedagogalaš doaimmain. Oahpahusteoriija galgá čalmmustahttit oahppama eavttuid, ja rámmaeavttut leat ges eavttut mat guoskkahit ja váikkuhit oahpahusa. Viidáset deattuha oahppoplána doahpaga ipmirduvvot máŋgga láhkái ja čilge ahte sáhttá ipmirduvvot plánan mii sisttisdoallá oahpahusa sisdoallu. Nuppe bealis sáhttá dulkot dán oahppama plánan. <em type="bold">2.1.2 </em>Sámi oahpahusa rámmadahkkit </p>
<p>Keskitalo ja Määttä (2011) meroštallaba koloniserema báidnán sámi oahpahusa ja oaidniba dehálažžan diehtit makkár historjjálaš ja kultuvrralaš muttuide sámi oahpahus lea vuođđuduvvon, danne go duogáš váikkuha olgguldas rámmaide. Sámit sajáiduhttojit eamiálbmogin ja sámi oahpahus čuoččuhuvvo leamen sámi kultuvrra ja oarjemáilmmi skuvlakultuvrra gaskkas, mii mearkkaša ahte sámi oahpahus lea liminaliserejuvvon. Sámi skuvlakultuvrra ja oahpahusmálliid leat olgguldas rámmadahkkit hábmen ja sámiin eai leat iežaset oahpahusmállet. Olgguldas rámmaeavttuid navdiba koloniserema, sámi oahpahusas ráddjejuvvon dili, máŋggakultuvrralašvuođa ja váilevaš mearridanrievtti. Sámi oahpahusas lea oarjemáilmmi váikkuhus, gos sápmelaččaid oassálastin stáhta dási oahppoplánaid dahkamii lea ráddjejuvvon (Hirvonen 2003). Sámi oahpahusas leat fysalaš ja mentálalaš hehttehusat mat ráddjejit skuvlla doaimmaid, das namuheaba geográfalaš rájáid mat sáhttet hehttet ovddasbarggu go skuvla lágádusaide gustojit riikkaid oahpahanvuogádagat, oahpponeavvut ja riikka gielat. Keskitalo ja Määttä (2011) oaivvildeaba ahte skuvllaid deháleamos áššegirji lea oahppoplána. Vaikko Norggas lea sierra sámi oahppoplána, de iešmearridanriekti lea váilevaš, danne go sámiin ii leat mearridanváldi makrodási rámmaide. Siskkáldas rámmat, nugo oahppoplánat, giela sajádaga nannen, oahpahusa kultuvrasensitiivvalaš ordnen ja máŋggabealat ovttasbarggu čađaheapmi leat dehálaččat sámi skuvlla ovddideamis. Ylva</p>
<p>Jannok Nutti (2014) čujuha Lauhamaa sávaldahkii ahte sámi oahpahus ollašuhttin rievdaduvvošii ja galggašii beassat ovdánit iežas eavttuid ja iešvugiid vuođul. Sámegiel oahpahus čađahuvvo seamma rámmaid siskkobealde go eará oahpahus skuvllas muđui.</p>
<p>Dákkár heiveheapmi gos sámi árbevirolaš barggut čađahuvvojit, buvttašii váttisvuođaid organiseremii.</p>
<p>Balto (1997) gieđahallá sámi bájašgeassinvugiid ja govahallá lotkes vuoiŋŋa sápmelaččaid eallinvuogis, sámiin lea eaŋkilis ja álkis eallingeardi. Ovttastallan dahkko lunddolaččat ja gehppes vugiin, iige lea makkárge huššamiin. Lotkes meannudanvuohki lea go rávisolbmot ja váhnemat eai dágut mánáide mo sii galget láhttet. Dát buktá unnit konflivttaid olbmuid gaski, go rávisolbmot ja eará bajásgeassit eai bija gáibádusaid. Sámi eallinvuogis lea maiddái earálágan áigeáddejupmi, sii eai huša diibmomeriiguin ja sis leat eará gáibádusat áigešiehtadusaide. Sápmelaččaid árbevirolaš eallinvuohki lea báidnon molsašuvvi jahkeáiggiide, gos ii leat áigeheahti ii ge hoahpu. Sámiin lea stuora luđolašvuohta diimmu ektui, mii mearkkaša ahte diibmu ii galgga stivret olbmo eallima. 2.2 Kultuvrralaš kapitála</p>
<p>Bourdieu (1995) sosiologalaš teoriija čilge sosiála vuogádagaid gaskal oahpahusa ja kultuvrra, ja son navdá skuvlalágádusa, mii galggašii leat eahpebealálaš ja neutrála gaskkusteaddjin, ovddidit ja reproduseret eahperehálašvuođa. Bourdieu atná kapitáladoahpaga čilget máŋggalágan fápmomálliid servodagas. Kultuvrralaš kapitála leat dat bealli maid olbmot bajidit ja árvvusatnet. Ovdamearkkat kultuvrralaš kapitálii leat oahppu ja giella, ja dán kapitála olaha earret eará dan oahpahusa bokte maid skuvla fállá. Bourdieu čuoččuha ahte lea majoritehta kultuvra mii representerejuvvo skuvllain, ja dainna lágiin oahpahusvuogádat ovddida dan ja badjelgeahččá kultuvrraid mat eai leat oidnosis dan servodagas, mii dagaha ahte dat kultuvra ii oaččo seamma dohkkehusa stuoraservodagas (Bourdieu 1995). Bourdieu čuoččuha skuvllas dákko bokte lea mearkkašahtti rolla servodaga fápmostruktuvrraid fievrredeamis. 2.3 Giellaealáskahttin</p>
<p>Gielalaš ealáskahttin lea proseassa mas olbmot áŋgiruššet giela suodjaleamis vai giella ii oalát jávkka (Todal 2007B). Giellaealáskahttin doaba geavahuvvo máŋgga láhkái. Dás lea sáhka sihke guovttegielatvuođa ovdánahttimis, ruovttoluottaváldiime giela, giellamovttiidahttin ja maiddái giellalávgumis. Oktasaččat čilgejuvvon dát lea oassin demokratiserenproseassas, mii lea fas oassin olbmo ja joavkku gielalaš vuoigatvuođa ollašuhttimis (SOČ). Nils Ø. Helander earuha gaskal doahpagiid vitaliseren ja revitaliseren go čilge giellaealáskahttima. Vitaliserema gohčoda dalle go lea giela ealáskahttime guovlluin gos lea leamaš áibbas jávkosis, ja revitaliserema gos giella lea molson hámi (Helander 2009). Todal ges geavaha vitaliseren doahpaga go čilge mo sámegiella lea geavahuvvon árbevirolaččat ja ođđa domeanaid geavahusas (2002). Åse M. Johansen (2009) čilge revitaliseren doahpagiin giellaealáskahttima bearrašiin gos sámegiela leat geavahišgoahtán. Sámegillii giellaealáskahttin doaba gokčá bures dan barggu mii dahkko guovlluin gos sámegiela leat oahppame, guovlluin gos giella oktii geavahuvvui ja lea fas ilbmagoahtán.</p>
<p>Sámegiella sáhttá govvidit áitojuvvon giellan máŋgga dáfus. Oktasaš bealli áitojuvvon gielain lea ahte dain lea vuollegis stáhtus iežaset guovlluid siskkobealde, gielat leat hearkkes dilis ja unnán oidnosis (Huss 1999). Giela váilevaš ahtanuššandilli lea stuorimus áitta giela jávkamii ja min oktasaš kulturárbái. Vaikko vuosttaš, nubbi dahje goalmmát buolva leat massán giela, de lea vejolaš máhcahit, nu guhká go gávdnojit olbmot geat hupmet, sáhttet oahpahit ja olbmot ožžot vejolašvuođaid, doarjuma ja dohkkeheami oahppat giela (Huss 1999).</p>
<p>Ovttasbargan lea fámoleamos reaidun giellaealáskahttimii guovlluin gos giella lea jávkame.</p>
<p>Guovddážis dán proseassas lea ovttasbargan gaskal eiseválddiid iešguđetge dásiin ja ovttaskasolbmuid. Giellaealáskahttima barggus lea mihttun giela oččodit gullogoahtit lagasbirrasiin ja almmolaš arenain. Oassin giellaealáskahttimis lea vuosttažettiin ahte álbmot ieš analysere iežaset dárbbuid mainna lágiin gáhttet giela (Huss 1999). Ovttaskasolbmo dásis mearkkaša dat ahte olbmot beroštišgohtet oahppat ja geavahišgohtet giela, maiddái viidát arenain go ruovttubirrasis ja bearrašiin. Giellaealáskahttima ulbmilin lea ahte sámi nuoraid buolva galgá beassat oahppat sámegiela ja váldit gielaset ruovttoluotta ja oahppat dan maid ovddit buolvvat eai beassan (SOČ). Giellaovdánahttin guoskevaš doaimmat leat giellaealáskahttima stuorámus reaidun, giella adno dehálaš oassin identitehta ipmárdussii.</p>
<p>Dáruiduhttin rivvii eatnigiela olles álbmogis ja sámit eai dovddahan šat iežaset sápmelažžan danne go sii eai máhttán sámegiela ja ledje amasnuvvan iežaset kultuvrii. Čuođi jagi maŋŋel garra dáruiduhttin áigodaga, lea sámi morráneapmi ja ealáskahttin rievdadeame dán oainnu sámi álbmogis iežaset hárrái. Sápmelaččat šadde hilgut sámegiela stáhtaid giellapolitihka geažil, sámi identitehta ii jávkán vaikko giella jávkkai (Hirvonen 1999).</p>
<p>Sámiid etnihkalaš moriheapmái, mii álggii 1970-logus, lea boađusin sámegielaid giellaealáskahttin, ja lea oassin sápmelaččaid morihanproseassas (Stordahl 1996). Sámi morráneapmi bovttii beroštumi daid sámiid maŋisbohttiide, geat masse gielaset maŋŋá garra dáruiduhttin áigodaga. Sin mánát leat dál váldiime gielaset ruvttoluotta. Høgmo ja Pedersen (2012) gohčodeaba dáid sámiid iešgulahuvvon sápmelažžan, ja čilgeba dáid olbmuid duođaštan iežaset sámisogalažžan. Høgmo ja Pedersen čálliba mearrasámi nuoraid ođđasit konstruereme dan kultuvrra maid sin máttut oktii masse. Nuorat, geaid váhnemat eai ieža leat beassan oahppat sámegiela, leat dál válljen sámegiela oahppat skuvllas. Dát mánát ja nuorat lea vuoigatvuođaidis bokte gáibidan oažžut sámegiela oahpahusa. Skuvla mii lei dalá áiggi beaktileamos dáruiduhttinásahus, lea dál fas nuppegežiid deháleamos ásahus ealáskahttit sámegiela dan seamma ásahusa vehkiin dain seamma guovlluin. 1990-logu álggu rájes álge ságastallamat guovttegielatvuođa birra, ja lei ge dalle ahte sámegiela giellaealáskahttin prošeavttat mánáidgárddiin ja eará oahppoásahusain ilbmagohte. Mánáidgárdefálaldagat, giellaguovddážat ja eará gielladoaimmat ásahuvvojedje dan áigodagas (Todal 2002; SOČ).</p>
<p>Todal, gii navdo buoremusat máhttit guovttegielalašvuođa teorehtalaš ja geavatlaš beliid, lea guhkit áigge dutkan guovttegielatvuođa Sámis ja čađahan máŋggaid giellaealáskahttin- doaimmaid (Magga 2008). Todal jođihii giellamovttiidahttinprošeavtta lullisámi guovllus man namma lei <em type="italic">Svahken </em><em type="italic">sijte </em>(2007A). Dát prošeakta čađahuvvui lullisámi mánáidgárddi ja skuvlla mánáide Engerdal nammasaš báikkis. Dán viđa jahkásaš prošeavtta ulbmilin lei ealáskahttit lullisámegiela, giella mii lea garrasit unnon ja lea heajumus dilis Unesco geavahanvejolašvuođaid mihtu vuođul. Prošeavtta olis ásahuvvojedje sámegielat domeanat gos aivve sámegiella geavahuvvui. Lei sihttojuvvon sierra báiki gos aivve sámástedje mánáiguin bargguid bokte. Prošeakta lihkostuvai hui bures ja mánát sámástišgohte sin árgabeaivvis. Dehálaš vásáhus prošeavttas lei ahte váhnemat dorjo dán ollislaččat ja oidne buorrin giellaealáskahttin doaibman. Seamma sullasaš dáhpáhusat leat maiddái eará riikkain </p>
<p>Sámis.</p>
<p>Nutti (2011) čađahii Ruoŧabeale Sámis akšuvdnadutkama gos sámegiella geavaheapmi fievrreduvvui skuvlla rehketoahpahussii. Dutkamušas duođaštuvvo ahte go oahpaheaddjit ieža besset aktiivvalaččat oassálastit oahpahusa hábmemii, de oidne vejolašvuođaid fátmmastit sámi oahpahusvugiid skuvlla eará doaimmaide maiddái. Suoma bealde Sámis Erika Sarivaara (2010) lea guorahallan fenomena mo joavkkut geat masse giela ealáskahtte iežaset máttuid giela. Dát olbmot eai leat lága bokte meroštallojuvvon sápmelažžan váilevaš sápmelašstáhtusa geažil, mas sámegiela oahppan máhcaha sin fas sámevuhtii. Sarivaara čujuha Hirvonenii (1999) gii dutká mo sámegiella jávkan váikkuha sámi identitehta hálddašeapmái. Goit ge sámiidentitehta ii leat jávkan vaikko giella lea jávkán (Sarivaara 2010). <em type="bold">2.3.1 </em>Sámáiduhttin </p>
<p>Geat mii leat, gos mii boahtit ja man guhká mii leat gávdnon, leat gažaldagat maid sáhttit jearrat go galgat muhtin álbmoga gullevašvuođa guorahallat. Álbmoga gullevašvuođa sáhttá ipmirdit dainna lágiin ahte leat máŋggalágan govahallamat mat defineret gullevašvuođa oktasašvuhtii, ja mii lea stuorát go lagamus bearaš rámmat. Govahallamat sáhttet ilbmat iešguđet ge lágan fearániin máŋggalágan aspeavttain, muhto mas muhtin guovddáš elemeanttat geardduhuvvojit (Høgmo 1989). Identitehtadoaba lea čadnon ovttaskas olbmo duogážii, ja etnisitehta doaba ges lea čadnon muhtin dihto álbmogii. Identitehtaráhkadus lea iežas eallingearddi hábmen, earáid relašuvnnaid vuođul. Olbmo etnalaš identitehta hápmašuvvá earáid vuordámušaid vuođul maid deaivida siskkobealde iežas gullevaš álbmoga ja earáid bokte. Ovddeš áiggi olmmoš riegádii muhtin identitehtii, otná servodagas olmmoš ieš vállje makkár identitehta háhká aktiivvalaš doaimmaid čađa. Bauman (2004) oaivvilda ahte otná postmodearna áiggis olmmoš hábme ieš iežas identitehta, identitehta sáhttá heivehit ja maiddái molssodit. Identitehta gažaldaga sáhttá govvidit eahpestáđisin, dan sadjái go bissovažžan postmodearna fenomena dulkoma vuođul (Hirvonen 2003).</p>
<p>Identitehta doaba geavahuvvo fágalaččat máŋgga láhkai. Identitehtagažaldat govvida eanet geat mii háliidit leat, dan sadjái go muitala geat mii duođai leat. Thomas Hylland Eriksen (2008) navdá, seamma go Bauman, ahte iešgovva ii leat juoga bissovaš, muhto molsašuvvat dilálašvuođaid vuođul. Mo mii iežamet ja earáid govvidit, lea vuolggasadjin dasa mo mii váikkuhit ja válljet. Eriksena ipmárdusa vuođul de identitehta ii dárbbaš leat bissovaš ja rievddakeahttá, muhto sáhttá rievddadit sihke diđolaččat ja eahpediđolaččat, ja sáhttá maiddái váikkuhit ja válljet..</p>
<p>Sámi identitehtas leat máŋga hámi ja lea olles áigge rievdame. Otná sámi identitehta hálddašeami sáhttá govvidit luoddaearus gaskal árbevirolašvuođa ja ođđaáiggi, ja maiddái gaskal sámi- ja álgoálbmoga oktavuođain. Ja maiddái gaskal báikkálaš- ja globálalaš gullevašvuođa. Sámi identitehta digaštallojuvvo áŋgirit sihke akademalaš dásis ja maiddái lea ságastallanfáddán olbmuid árgabeaivve ságastallamiin. Muhtin birrasiin lea sámevuohta diehttelas, eará báikkiin fas čihkosis. Arild Hovland (1996) lea dutkan sámi nuoraid identitehta gažaldaga 1900-logu loahpas, guorahallan lea čađahuvvon Guovdageainnu ja</p>
<p>Gáivuona nuoraid gaskkas. Son čuoččuha sámi nuoraid identitehta hálddašeami máŋgga dáfus mearkkašahttin. Okta dain guovddáš earuin gaskal árbevirolaš- ja ođđaáiggi servodaga, lea čadnon dasa mo olbmos huksejuvvo identitehta ja iešdovdan. Guovddášdoahpagat dása leat <span type="quote">“olaheapmi”</span> ja <span type="quote">“joksan”</span>. Son govvida dáinna lágiin; árbevirolaš servodagas olbmuid identitehta huksejuvvui olaheami bokte su váhnemiid ja lagasbirrasa navdimis ja dán olbmo eallingeardi lei láhččojuvvon dán vuođul, ja čujuha Giddensii (1991) mo otná servodagas olmmoš refleksiivvalaččat hábme iežas, ja nu ii leat čanastat olbmo váhnemiid ja eallinvuorbbi duohken (Hovland 1996). Dát sisttisdoallá dan ahte ii leat šat oktavuohta gaskal olbmo váhnemiid ja olbmo eallinmannolaga. Eallimis ii leat mihkkege addon, mii dagahivčče viiddis ságastallamiid dan risiko dilálašvuođas masa olmmoš lea gártan. Sámi elihta lea eamiálbmot gullevašvuođa alcceseaset oamastan ja sámi kollektiivvalaš identitehta lea čadnon sámi oktavuhtii, oktasaš sámi symbolaide ja rájakeahtes sámi gullevašvuhtii. Dása gullá maiddái eamiálbmot dilli ja ipmárdus ahte sámit leat oassin eamiálbmogiin miehtá máilmmi. </p>
<p>Høgmo (1986) gieđahallá sámi identitehta ásaheami beliid. Son čállá artihkkalisttis, man jorgalivččen sámegillii <span type="quote">“goalmmát molssaeaktu”</span>, sámi identitehta molsuma golmma buolvva čuovvuma bokte. Vuosttaš buolva humai sámegiela, nubbi buolva molssui giela sámegielas dárogillii, ja goalmmát buolva massii oalát sámegiela. Son govvida dáinna fearániin mo sámi álbmot hilggui iežaset álgovuolgga kultuvrralaš iešvuođa ja gullevašvuođa ja buhtadii sámi kultuvrra sadjái dáža artikulerejuvvon kultuvrra. Goalmmát buolva dárustii ja čihke iežaset sámevuođa, ja sii ohppe eallit dážan. Høgmo ja Pedersen (2012) fievrredeaba giellamolsun fearána njealját bulvii, sii leat dálá sámi nuorra olbmot geat diđolaččat leat dovddahišgoahtán sámevuođaset. Dát nuorat geat dál leat ohcagoahtán sámiruohttasiid ja oahppagoahtán sámegiela. Dáid nuoraid ođđa dovddaheami sámi gullevašvuhtii dagaha ahte sii fertejit rekonstrueret iežaset gullevašvuođa ovddeš ipmárdusa vuođul otná rievdama ektui. <em type="bold">2.3.2 </em>Giellaoahppama motivašuvdna </p>
<p>Giellaoahppamii gávdnojit máŋggat ákkat, okta ággan sáhttá leat boahtteáigge bargovejolašvuođaid ávkkástallamii. Eará ágga ges ahte lea dárbbalaš gelbbolašvuođa háhkamii ja studeremii (Baker 2006) <em type="bold">. </em>Todal (2002) lea doavttirdutkosis dutkan earret eará sámegiela oahppama ákkaid. Son čujuha Gardner ja Lambert (1959) go govvida olbmuid giellaoahppama motivašuvnna. Soai leaba juohkán guovtti oassái olbmuid motiivvat válljet giela oahppat, ja gohčodan dáid instrumeanttalaš motivašuvdnan ja integrašuvdna motivašuvdnan. Instrumeanttalaš motivašuvdnan lea go olmmoš háliida oahppat giela ekonomalaš ákkaid dihte ja oaidná dán dakko bokte alccesis ávkin. Dán giellaoahppamii ággán sáhttá leat ahte giellamáhttu addá juogo ruđalaš, virggálaš dahje oahppohuksema ovdamuniid. Integrašuvnnalaš ágga ges lea go dovddaha gullevašvuođa ja identifisere iežas muhtin gielalaš jovkui, ja danne háliida čiekŋalit ipmárdusa dan joavkku kultuvrra birra. </p>
<p>Todal lasiha vel ovtta motivašuvdna beali maid gohčoda jotkkolaš motivašuvdnan, dán mearkkašupmi lea go olmmoš háliida oahppat giela iežas historjjá ja identitehta nannemis. <em type="bold">2.3.3 </em>Giella ja gullevašvuohta </p>
<p>Sámegiella lea dehálaš identitehta ja kulturguoddi (Balto 1997; Magga 2006; Høgmo 1989).</p>
<p>Giella govvida ja gaskkusta sámi eallingearddi, sámi árvvuid, guottuid ja sámi kultuvrra. Sámi iešvuohta ja vuođđoárvvut fievrreduvvojit buolvvas bulvii giela vehkiin. Sámegiela ovdáneapmi ođđaáigásaš giellan ovdánahttá maiddái sámi kultuvrra (Magga 2006).</p>
<p>Tetzchner (2014) čuoččuha ahte giella lea sosiálalaš gulahallangaskaoapmi mii addá olbmuide geat gullet seammá kultuvrii oktasaš gullevašvuođa. Gielas lea maiddái oktasaš koda mainna mii lonohallat jurdagiid, dovdduid ja oaiviliid. Lea váttis dáid sierranas fenomenaid earuhit nubbi nuppis. Kommunikašuvdna lea ieš dat váldu gielalaš funkšuvnnas. Giellaoahpahus lea dehálaš aspeakta olbmo identitehta ovdáneapmái (Øzerk 1997). Sandvik ja Valvatne (2007) doarjuba dán jurddašeami ja čilge giela leat identitehta dovdomearkan, ja joatká čilgemis giellageavaheami dovddahit geat mii leat ja geanin mii háliidit leahkit. Dat maiddái muitala guđe sosiála joavkkuide mii gullat ja guđe joavkkuide mii ieža háliidit čatnat gullevašvuođaideamet. Gielas lea dađi eanet identitehta mearkkašupmi, jus gullá kultuvrii dahje jovkui mii lea áitojuvvon dahje jávkame. Identitehta lea juoga maid mii coggat go háliidit, ja dainna lágiin olmmoš sáhttá válljet identitehta dovddahit juste nu mo heive sidjiide. </p>
<p>Sámi identitehta lea hui girjái ja máŋggabealat. Jus mii mihtidit gullevašvuođa sámegiela máhtu vuođul, de leat oallugat geat gahččet eret dien joavkkus. Vaikko mis lea oktasaš giella, de guhkkin eret buot sámit hálddašit min oktasaš giela. Sámegiella lea goit ge navdojuvvon leat sámi álbmoga guovddáš ovttastahtti gullevašvuođa fáktorin (Høgmo ja Pedersen 2012).</p>
<p>Hovland (1996) čujuha ahte giella sáhttá leat deháleamos ja vuđoleamos dovddaheapmi sámi gullevašvuhtii. Viidáset čilge ahte giella muitala olbmo kultuvrralaš dahje persovnnalaš identitehta, ja ahte giella lea gulahallan gaskaoapmin mii addá viiddiduvvon kultuvrralaš dovddaheami olbmuid deaivvadeamis, vaikko dáid olbmuid giellamáhttu lea máŋgga dásis.</p>
<p>Dákko bokte lea giella gulahallangaskaoapmi mii muitala geat mii leat ja gosa mii gullat.</p>
<p>Sámegiella árvu lea badjánan ovddeš áiggiid rájes, dan áiggis gos sámevuohta ja sámegiella lei badjelgehččon ja mas ii lean árvu. Otná dilis sámegielas lea árvu ja geavahuvvo kultuvrralaš dovdomearkan.</p>
<p>Giella lea identitehtahuksejeaddji, dainna lágiin ahte dat čatná olbmuid oktii ja ovddida oadjebasvuođadovddu iežaset duogážii, vaikko olbmot eai gulahala ollislaččat sámegillii (Leirvaag 1999). Sámi identitehta sáhttá ilbmat máŋgga dáfus, muhto dávjá dáhpáhuvvá giela, árvvuid, norpmaid ja eallinvuogi bokte (Balto 1997). Sámegiella máhtu bokte sii čalmmustit sámi identitehta alcceseaset ja earáide. Dákko bokte lea sámegiella máhttu nanneme sámi iešdovddu.</p>
<p>Sámevuohta lea eallán monokultuvrralaččat sámi ruovttuin ja bearrašiin priváhta arenain.</p>
<p>Almmolaš arenain, nugo skuvllas, sámevuohta lei eanet čihkosis (Høgmo ja Pedersen 2012).</p>
<p>Sámi gullevašvuohta dulkojuvvo eará láhkai go dáža gullevašvuohta, dan sivas go lea olbmuid ipmárdussii cieggan dákkár govva ahte buot sámit hupmet sámegiela, vázzet gávttiin ja juiget (Johansen 2009). Irja Seurujärvi-Kari (2010) lea dutkan sámiid, Norgga ja</p>
<p>Suomabeale, geat fárrejit gávpogiidda, ja lea guorahallan mo sii hálddašit ođđa dili sámegiela ja kultuvrra seailluheamis. Son deattuha ahte sámegiela seailluheapmi lihkostuvvá doppe gos dán ovddidit diđolaččat, ja nannosepmosit sin gaskkas geat besset skuvlla vázzit sámegillii2.4 Giellaoahpahus</p>
<p>Gávdnojit máŋggat teoriijat giellaoahppamii. Nergård ja Tonne (2008) čujuheaba Cummins ja</p>
<p>Long (1983) čuoččuhusaide gos navdo ahte ođđa giela oahppan váldá guhkes áiggi, ja árvvoštallo viđa gitta čieža jahkái joksat kognitiivva gáibádusaid vuođul gulahallama. Dutkiid gaskkas ii leat ovttaoaivilvuohta makkár oahpahusvuogit ja teoriijat buoremusat huksejit ja ovddidit nuppigiela gelbbolašvuođa oahpahusa. Seamma guoská nuppigiela oahppamii, masa eai ge leat čielga bealit mat effektiviserejit ja nannejit. Dat masa lea ovttaoaivilvuohta lea ahte ođđagiela oahppamis ferte giella leat olámuttos, sihke njálmmálaččat ja čálalaččat. Dutkiin ii leat ovttaoaivilvuohta makkár vugiiguin buoremusat oahppat giela. Lea maiddái eahpe- čielggas mo galgá gulahallat ja man ollu oahpahalli ieš galgá máhttit sátnádit (Ellis 1994).</p>
<p>Ollu varas dutkamušat čájehit njálmmálaš doaimmaid ja digaštallama leat dehálaš bargovuohkin mii ovddida nuppigiela oahppama ohppiide alit dásis. Riikkaid gaskasaš dutkamušain dát gohčoduvvo interakšuvnnalaš hypotesan (Nergård ja Tonne 2008).</p>
<p>Berggreen ja Tenfjord (1999) maid čuovvoleaba dán ipmárdusa, gos gielalaš ovttasdoaibman gehččo dehálaš gáldun giellaoahppamii. <em type="bold">2.4.1 </em>Nubbigiella ja nuppigielaoahppan </p>
<p>Berggreen ja Tenfjord (1999) čilgeba ahte nubbigiella lea dat giella maid olmmoš oahppá lassin eatnigillii. Nubbigiella sáhttá leat eanet go okta giella, ja gielat maid oahppá goalmmádin ja njealjádin lohkkojuvvojit maiddái nubbingiellan. Gielat maid mánná oahppá ovdal go šaddá golmmajahkásaš, muittuhit ollu eatnigielaoahppama, nuppigiela oahppama sáhttá earuhit das maid oahppá lunddolaš oktavuođain ja das maid oahppá oahpahusa bokte.</p>
<p>Oahpahusa bokte nuppigiela oahppamis geavahuvvo bagadus, oahppomateriálat ja bargobihtát (Berggreen ja Tenfjord 1999). Nubbigiella navdo leat dehálaš gulahallamis ja servodatoassálastimis, gos oahppi ferte hálddašit giela vai galget birget dan servodagas gos giella geavahuvvo. Eará olbmuiguin servvoštallamis beassá giellaoahppi oahppat geavahit input gulahallanvuogi, mas vurdojuvvo ahte oahppi ieš beassá produseret iežas oaiviliid iežas sániiguin (Ellis 1994). Lea váttis earuhit nuppigiela dutkamuša obbalaš giellaoahppamis.</p>
<p>Nuppigiela máhttu lea dehálaš maiddái olggobealde skuvlla gos oahppit ohppet giela.</p>
<p>Olggobealde skuvlla oahppit deaividit giela iešguđetlágan hámis, ja ferte dalle jođánit hálddašit spontána gulahallama ja ieš máhttit geavahit giela. Nuppigielaoahppi ferte jođánit máhttit heivehit iežas máŋggalágan gielladiliide (Berggreen ja Tenfjord 1999).</p>
<p>Giellagelbbolašvuođa huksejuvvo seammás go oahppá giela, ja giellaoahppandilálašvuođat fertejit heivehuvvot ohppiide giellamáhtu ja dási ektui. Go oahppi hukse alccesis giellamáhtu dihto fáttáin, de dat dagaha ahte oahppi beassá geavahit dán gelbbolašvuođa hukset ovddeš máhtu seamma fáttás ođđa máhttui (Baker 2006). Lea duođaštuvvon ahte oahppi gii ieš dovdá dárbbu oahppat eará giela, oahppá jođáneappot go son gii oainne dan dárbbu (Berggreen ja</p>
<p>Tenfjord 1999). <em type="bold">2.4.2 </em>Nuppigiela oahpahusmodeallat </p>
<p>Nuppigielaoahppama sáhttá govvidit golmmain guovddáš oahppanproseassain main sáhttá leat seammá pedagogalaš vuođđu, namalassii sosiála, kognitiiva ja gielalaš proseassa (Tenfjord 2013). Sosiála fáktoriin lea olu dadjamuš nuppigielaoahppamii, vaikko ii álohii leat njuolggo váikkuhus. Sihke gullama hárrái, gulahallama bokte ja oahpahusa kvalitehta meroštallamis lea sáhka mo ovddidit nuppigiela gelbbolašvuođa giellaoahppis. Sosiála bealit leat dehálažžan giellaoahppamis, ja leage sosiála konstruktiivisttalaš oahppanteoriija ja sosiokultuvrralaš teoriija mat eanemusat leat deattuhan dáid beliid. Kognitiivva giellaoahppama ferte geahččat psykologalaš perspektiivvas, kognitiivva nuppigielaoahppamis lea interakšuvdna lahkoneapmi guovddážis, gos geahččat oktavuođaid gaskal ságastallanproseassa ja oahppama. ‘Input’ galgá strukturerejuvvot dainna lágiin ahte oahpahalli fuomáša giellastruktuvrraid, ságastallan lea vuosttažettiin sosiála proseassa mii maiddái ovddida kognitiivva beliid. Oahpahusa ságastallamis ii leat álohii mihttun gulahallan nu go dábálaččat ságastallamiin lea guovddážis. Oahpaheaddji ja oahppi gaskkas ságastallamis sáhttá ipmárdus leat mihttun, iige gulahallan. Oahpahusa ságastallama dovdomearka lea go oahpaheaddji bagadallá oahppi su eavttuid vuođul ja gos oahpaheaddji mudde giela oahppi dási mielde ja heiveha gulahallama dan vuođul. Gulahallama eaktun ferte leat oahpaheaddji vejolašvuohta rievdadit dahje geardduhit sisdoalu, danne go giellaoahppan proseassas leat gielalaš fenomenat dehálaččat. Nuppigiela oahppamis lea dehálaš fuomášit makkár gielalaš bealit sáhttet leat álkit ja mii sáhttá leat váttis oahppat, ja fuomášuhttit manne lea nu. Giellastruktuvrralaš bealit veahkehit ipmirdit giellavuogádaga (Tenfjord 2013).</p>
<p>Gávdnojit máŋggalágan nuppigiela oahpahusmodeallat. Dutkamušat eai čájet ovttageardánit buoremussan guhte ge modealla, muhto baicca čujuhit iešguhtet oahpahusmodeallaid ulbmiliidda. Gievrras vuogit navdojuvvojit doaibmet buoremussan ohppiid guovtte- gielalašvuođa ovdáneamis. Todal (2002) čujuha mo Baker juohká guovttegielatvuođa oahpahusvugiid guovtti vuohkái, namalassii láivvesvuohki ja beaktilisvuohki. Dás deattuhuvvo oahpahusa ulbmil, ja man giela bokte nubbigiella oahpahuvvo go lea láivves vai beaktilis modealla. Beaktilis modeallas leat guokte giela aktiivvalaččat geavahusas ja adnojit diđolaččat maiddái eará fágain go giellaoahpahusas, dán vuogi sáhttá maiddái gohčodit giellalávgunmodeallan. Dán vuogis deattuhuvvo giella man mánát unnimusat máhttet.</p>
<p>Láivves guovttegielalašmodealla lea dalle jus giellaoahpahus lea dušše gielladiimmuin, ii ge muđui oahpahuvvo eará oahpahusas. Dát vuogit leat dutkiid bealis ráhkaduvvon vai buorebut analyseret oahpahusa ovddidanvugiid. Minoritehtagiela ovdánahttimii dárbbašuvvo beaktilis oahpahusmodealla. Skuvlavuogádagas váilu oktasaš ipmárdus mo giela ealáskahttit beaktilit vugiin, mas livčče ulbmilin ohppiid čeahppudahttit ja loktet bajitdási giellaoahpahussii (Todal 2007B). 3 Metoda 3.1 Iežan bargoduogáš</p>
<p>Mun lean oahpahan sámegiela nuppigiela ohppiide geat leat hui máŋgga dásis. Dán barggu čálidettiin lean máŋgii suokkardallan iežan giellaoahppama, ja muittašan maŋos dasa go ieš mánnán ohppen dárogiela. Sámegiella lea mu eatnigiella ja mun bajásšadden sámigielat gilážis. Juohke giđa jođiimet geasseorohahkii, ja leimmet doppe gesiid gitta čakčii go fas sirdáimet. Geasseorohat lei ránnjásuohkan gos mus ledje aivve dárogielat stoahkanustibat, ja mun fertejin oahppat dárustit vai gulahallen iežan dárogielat olbmáiguin. Mánát 70-logus eai čohkkán ruovttus tv- dahje eará teknihkalaš ávdnasiiguin, mii leimmet baicca eanaš áigge ovttastallame olgun. Stoagadettiin mii gulahalaimet aivve dárogillii, ja dakko bokte ohppen dárustit hui árrat, ja ollu árabut go eanas mu skuvlaoappát- ja vielljat geat orro birra jagi seamma gilis. Muittán bures vuosttaš jagiid mánáidskuvllas gos mis ledje dárogielat oahpaheaddjit, ja mo mun dávjá lávejin gártat dulkan miel ohppiide. Dalle in fuomášan ovdamuni máhttit eará giela, go dat lei lunddolaš munnje máhttit dárustit vai gulahallen iežan geasseolbmáiguin. Eaktun munnje beassat dan birrasii ja searvat daid mánáid stoahkamii lei ahte ohppen dárustit.</p>
<p>Rávisolmmožin válden sámegielat oahpaheaddjioahpa ja bargen ovttagielat sámegielat bargobirrasis ja orron sámegielat báikegottis. Nuppelot jagi dassážii fárrejin guimmiinan ja iežame máná guovttuin sámegielat gilážis gávpogii. Min ođđa ruovttubáikkis gullui aivve dárogiella, sámegiella lei unnitlogu giella mii dagahii ahte jus áigguimet deaivvadit eará sámegielagiiguin de šattaimet ieža gávdnat daid. Sámegiella lei guhkkin eret lunddolaš oassin min lagasbirrasis ja árgabeaivvis. Munnje ja máná guktui rahpasii máŋgga dáfus ođđa gielalaš máilbmi. Dovddedin alddán ođđa beallái dalle. Mun ledjen váhnen beallešaddi mánáide, ja atnen liige návccaid sudno sámegiela várjalit amaset massit dan maid ruovttus leigga huksen.</p>
<p>Máná guovttos leigga guovttegielat sámegiel dárogielagat, go leigga eallinagiska dárustan áhčiineaskka ja su beali fulkkiiguin. Sámegiela gal leigga čižžemilkkiin árben. Ođđa báikkis soai lunddolaččat gávnnaiga dárogielat stoahkanolbmáid, ja ovtta gaska soai álggiiga maiddái gaskaneaskka dárustit. Dalle ledjen diđolaččamus sudno láidesteamis sámástit, ja leimmet ge nu dávjá go vejolaš mu ruovttubáikkis servvoštallame sudno eatnibeale fulkkiiguin gos buot gulahallan lei sámegillii. Dáppe min ođđa orrunbáikkis dasa lassin oahpásnuhttiin ja dolvvodin sudno eará sámegielat mánáid ruovttuide. Lihkkoš lei go gávdnui sámegielat skuvlafálaldat min ođđa ruovttubáikkis. Sámi váhnenfierpmádat lei nubbe dehálaš gávnnadanbáiki gos eará sámi váhnemat deaivvadedje. Diekkár vehkiin nagodeimmet seailluhit sámegiela min ruovttus.</p>
<p>Mun lean váldán oahpaheaddjioahpu ja mu pedagogalaš doaimmat ja bargoduogáš gullet ollislaččat sámi oahpahussii. Lean bargan sámegieloahpaheaddjin vuođđooahpahusa buot dásiin ja oahpahan rávisolbmuide sámegiela álgodási rájes. Mun oahpahišgohten sámegiela skuvllain gos sámegiella lei liigefágan ja fálaldahkan ohppiide geat ledje dan válljen. Ohppen hirbmat ollu dáid jagiid go bargen sámegieloahpaheaddjin gávpoga vuođđoskuvllain. Vásihan dávjá ahte go ledjen oahpahan sámegiela iešguđet ge fáttáid iežan ohppiide, de ledje sii máŋgii vajáldahtten dan vahkkoloahpa ja luomuid maŋŋá, mii dagahii ahte mii fertiimet lávket maŋos ja geardduhit fas ođđasit. Ohppiid oahppanhállu ja váilevaš bargomokta ii lean sivalaš dán dillái. Áicen baicca ohppiid geat duođai háliidedje oamastišgoahtit sámegiela ja áŋgirit barge sámegiel diimmuin gos eanas áigge besse duhkoraddama bokte sámástit. Dáid bottuid sii árvvoštalle hirpmus movttegis oahppanboddun. Skuvllain gos bargen ledjen okto sámegieloahpaheaddji, ja mu mielbargit eai bálljo diehtán ge ahte sin skuvla fálai sámegieloahpahusa. Juohke oaidnaleamis jáhkke mu leamen juogo studeantan dahje sadjásažžan. Sin in eisege sivahala, go bargodili geažil guovlalastin skuvllain ovdal go jotken nubbái. Dán barggus dovden iežan hui okto ovddideame sámegiela. Seammás munnje dalle lei hirbmat stuora vásáhus vásihit sámegiela nie unnin ja hearkkes dilis. Sámegiel doarjja ruovttuin lei unnán, ii fal dan dihte go eai beroštan das, muhto váhnemiid váilevaš giellamáhtu geažil. Váhnemat dovddahedje stuora áŋgiruššama ja vuordámušaid sámegiela oahppamii. Váilevaš oahpponeavvut lei okta eará hástaleaddji bealli, mii dagahii ahte ieš bargagohten ráhkadallat ollu heivehuvvon oahpponeavvuid. Vaikko dovden iežan hui okto sámegielguoddin, de mus lihkus ledje sámegieloahpaheaddji kollegat váldoskuvllas geaiguin lei lagas ovttasbargan ja bagadallan. Sin haga illá jáhkán livččen joatkán dán barggus, go dat bargobiras mearkkašii ollu mu dalá bargomoktii ja loaktimii. Oahpaheaddji ámmáhis ja eadneolmmožin, de mieđihan ahte lean máŋgii vásihan hástalusaid ja rahčamušaid sámegiela geažil sihke iežan mánáid ja bargodili dáfus. Lean máŋgii šaddan garradit iežan bealuštan dihte sámegiela ja sámevuođa, seammás go lean ándagassii addán earáid diehtemeahttunvuođa geažil. Go mun dál lean lávken dutkanmáilbmái, de lean rabasmielat áššiide mat deaividit dutkanámmáhis, daiguin vásáhusaiguin mat mus lea lávkkas.</p>
<p>Dan áiggi go luhpen vuođđoskuvllaoahpaheaddjin ja lonuhin barggu, deaivvadin máŋgii iežan ovddeš ohppiiguin, ja lunddolaččat sámástišgohten singuin nu go juo álo dahken go deaivvadan olbmuiguin geat leat oahppame sámegiela. Sii dávjá eai ipmirdan eai sáni ge mu ságastallamis. De mun lávejin geahččalit sámegillii sin láidestit vai das boađášii veahá gulahallan. Máŋggas dáin nuorain atne dán unohassan ja veahážiid mielde muhtimat garvigohte muinna deaivvadeamis, ja dan gal ipmirdan bures. Buot dát fuomášumit čuhce munnje ja lei erenoamáš láittas áicat man hearkkes dilis sámegiella duođai lei, erenoamážit nuoraid gaskkas. Dát nuorat han ledje válljen sámegiela skuvlejumi ja geavahedje návccaidis ja guhkes áiggi oahppat giela. Máŋgii smihtten ja suokkardallen mo sáhtášeimmet mii ovttasráđiid ovddidit ja dakko bokte seailluhit sámegiela mánáid ja nuoraid gaskkas. Lei ge dáid áiggiid ahte mus badjánii beroštupmi dutkagoahtit sámegiela ahtanuššama.</p>
<p>Todal (2007B) govvida giellabargi akšuvdnadutkiin geas lea mihttun ovddidit ja nannet giela, ja dakko bokte ovttasbargat báikkálaš searaiguin vai giella ovdánivčče ja dainna lágiin háhkat eanet geavaheddjiid. Sámegiella oahpaheaddjin mun lean bargan máŋggain iešguđetlágan arenain, ja lean dego Todal váillahan báikkálaš ja almmolaš giellaealáskahttin proseassaide reaidduid. De go bargagohten iežan masterbargguin, oidnen oahpaheaddjiinformánttain juste seamma ohcaleami go mus alddán ge lei. Ášši ovddiduvvui mu bealis ja boađusin dán barggus lei ahte Oahpahusdirektoráhta, Romssa fylkasuohkan ja Sámi lohkanguovddáš lágidedje vuosttaš deaivvadeami gos sámegiel oahpaheaddjit serve oktasaš čoagganeapmái. Dan čoahkkimis biddjui johtui bargojoavku mas álggahuvvui sámioahpaheddjiide fierpmádat.</p>
<p>Sámi lohkanguovddáš ovttas Sámedikkiin doarjjui barggu ja nu besse sámi oahpaheaddjit álggahit iežaset sierra oahpaheaddji fierpmádaga mas šattai namman NetSam. Dán fierpmádagas lean ieš dál jođiheaddjin. Illudan johtuibidjat doaimmaid gos beassat oahpaheddjiid dárbbuid ovddidit ja sin jienaid almmuhit skuvlla eiseválddiide. Sámi lohkanguovddáš lea čállán čielggadeami gos leat guorahallan sámi oahpaheaddjifierpmádaga álggaheami.21 21 http://samas.no/sites/samas.no/files/utredning_om_samisk_laerernettverk_-_norsk_oversettelse.pdf 25.10.20153.2 Iežan birrasis dutkat</p>
<p>May Britt Postholm (2005) fuomášuhttá ahte dutki ieš ferte čalmmustahttit iežas reaiddu kvalitatiivvalaš dutkamušas, mii mearkkaša ahte dutki ferte dutkat iežas subjektiivvalaš ja oktagaslaš teoriijaid mat ovdanbuktet su duogáža.. Maiddái ahte son ovdanbuktá su vásáhusaid ja muosáhemiid ámmáha ja beroštumiid dutkančuolmma ektui. Nu go ovdalis daddjon, de lea mu beroštupmi sámegiela fágabirrasii váldomotiivan dán bargui. Iežas birrasis dutkat, sáhttá buktit ollu hástalusaid. Balto (1997) deattuha muhtin beliid mat leat fuomášan veara go olmmoš dutká iežas birrasis. Son čuoččuha ahte jus dutki ii doala govttolaš gaská dutkamuššii, de sáhttet áššit šaddat oassin alddis, ja dutki sáhttá manahit dieđuid jus diktá iežas árvvuid stivret. Nuppe bealis de rahpá dutki giella- ja kodamáhttin vuđolaš dovddu ja dieđu dutkanfenomenaide. Eaktun lihkostuvvamii lea mainna lágiin dutki hálddaša rollastis (Balto 1997). Dutkat iežan sullasaš bargosaji ja birrasa lea leamaš munnje ovdamunnin ja movttiidahttin. Leat leamaš oahpes áššit maiguin lean beassan bargat ja seammás fuomášuhttit skuvllaide ahte sámegiel oahpahus maiddái lea dutkanfáddá. Lean hui giitevaš ja dovden aivve buresboahtima buot skuvllaide gos bessen deaivvahit sámegiel oahpaheddjiiguin ja sin ohppiiguin. Oahpaheaddjit juhke áŋgirit vásáhusaideaset ja rahpasit muitaledje iežaset bargodilálašvuođain. Oahppit maiddái milloset serve jearahallamii ja sis orron vuohttime diđolašvuođa čilgedettiin iežaset sámiduogáža. Dáid beliid válljen dulkot alccesan guoskevaš ovdamunnin, go munnje leat sin bargobeaivvit oahppásat máŋgga dáfus. Lean ge smiehtastan iežan objektiivvalaš beali go lean nu lahka dutkanarena ahte sáhtášin čalmmehuvvat, nu ahte in oainne dehálaš beliid dutkamis. Orun iežan mielas nagodan geahččat gáidan čalmmiiguin. 3.3 Metodaválljen</p>
<p>Gávdnojit máŋggat vuogit mo sáhtášii čoavdit dán barggu dutkančuolmma. Dán kápihttalis čilgen ge metodaválljema dieđuid čoaggimis. Dutkanmetoda galgá leat veahkkin dieđuid čohkkemii ja ođđa dieđuid ovdanbuktimii. Metoda lea reaidu mii geavahuvvo dieđuid čohkkedettiin (Hjardemaal ja earát 2002). Holme ja Solvang čilgeba čuovvovaččat: <span type="quote">“Metoda lea reaidu mii lea dárbbašlaš go galggat čađahit dieđalaš dutkanbarggu”</span> (Holme ja Solvang 1996). Metodaválljen mearriduvvo dutkančuolmma vuođul, ja dán barggus lei dárbu válljet dutkanvuogi mii guorahallá máŋggaid beliid giellaoahpahusas. Dutki ferte ieš meroštallat guhte vuohki buoremusat čuvgeha čuolmma (Holme ja Solvang 1996).</p>
<p>Čuolmmačoavdimii lean válljen kvalitatiivvalaš lahkoneapmi, mii mearkkaša ahte dieđuid viežžan lea nu luohtehahtti go vejolaš ja eaktun lea ahte čoggojuvvon dieđuid sáhttá dulkot.</p>
<p>Dutkamuša ulbmilin lea gávnnahit oahpaheddjiid ja ohppiid oaiviliid giellaoahpahussii.</p>
<p>Dutkanoassálasttiide lagasvuođa huksen lea váldoprinsihpain kvalitatiivvalaš lahkonanvuogis.</p>
<p>Kvalitatiivvalaš vuogis geahččala dutki iežas bidjat dutkanoassálastiid dillái vai buorebut ipmirdivčče sin ipmárdusa (Hjardemaal ja earát 2002). Dát vuohki gáibida lagasvuođa oassálasttiide. Holme ja Solvang (1996) oaivvildeaba hearkkes beallin sáhttit leat dutki váikkuheapmi dutkandilálašvuhtii, dieđuide ja sutnje gean jearahallá. Hjardemaal ja earát navdet kvalitatiivvalaš guorahallama bures heivet govvidit eaŋkalosiid ollislašvuhtii (2002).</p>
<p>Heajut bealli dán vuogis lea go bohtosiid lea váttis buohtastahttit (Holme ja Solvang 1996). <em type="bold">3.3.1 </em>Kvalitatiivvalaš dutkanmetoda </p>
<p>Dalle go mearridin čállit dutkamuša giellaoahpahusa birra, háliidin dutkangažaldagaide gávdnat vástádusa dakko bokte ahte persovnnalaččat deaivvadit iežan dutkanoassálastiiguin.</p>
<p>Kvalitatiivvalaš dutkamušas lea dutki hui guovddážis danin go lea son gii čohkke empiralaš materiála mii lea gávdnamis. Kvalitatiivvalaš dutkamuša bajit dási mihttun lea buvttadit dutkanoassálastiid duohtavuođa sin iežaset geahččanguovllus. Kvalitatiivvalaš dutkan sisttisdoallá dutkat olmmošlaš proseassaid duohtavuođas ja ipmirdit sin iežaset čalmmiiguin.</p>
<p>Dutki galgá rahpasit vuostáiváldit informántta dieđuid (Postholm 2005). Kvalitatiivvalaš metoda berre geavahuvvot jus dieđuid leat čohkkeme jearahallama bokte. <em type="bold">3.3.2 </em>Kvalitatiivvalaš jearahallan </p>
<p>Kvale (1997) govvida dáinna lágiin kvalitatiivvalaš jearahallama: <em type="italic">... jearahallamis lea mihttun viežžat čilgehusaid informánttaid eallimis, dainna </em><em type="italic">ulbmiliin ahte beassat dulkot fenomenaid sin čilgehusain. </em></p>
<p>Kvalitatiivvalaš jearahallamiin lea mihttun oažžut ollislaš ja viiddis dieđuid mo olbmot vásihit muhtin dili dahje fenomena. Jearahallamis bohtet ovdan dieđut mo informántta ipmirda vásáhusaid ja dáhpáhusaid iežas eallimis. Jearahallama bohtosat buvttadit dieđu jearahalli ja muitaleaddji konteavsttas, mas fas riegáda ođđa dieđa (Thagaard 2003). Jus mihttun lea geahčadit informánttaid vásihemiid ja muosáhusaid muhtin áššiin, de lea kvalitatiivvalaš jearahallan buorre vuohki. Iskkadeami lean ge čađahan jearahallama bokte gos áigumuššan lea gávnnahit mo sámegiela oahpahus vásihuvvo dáin iešguđetge skuvllain. <em type="bold">3.3.3 </em>Čađaheapmi </p>
<p>Go jearahallamii ráhkkanišgohten, čállen buot áššiid man birra áigon guorahallat. De ráhkadin jearahallanofelačča man divodallen ja heivehin. Áigon hábmet seamma sullasaš gažaldagaid goappáge jearahallanjovkui. Hábmet buriid ja buvttalaš gažaldagaid lei áddjás bargu.</p>
<p>Thagaard (2003) lohká leat dehálaš dovddedit gažaldagaid váikkuheapmái ja dan geažil hábmet gažaldagaid čielgasit, dát maiddái ovddida barggu luohtehahttivuođa. Gažaldagaid gárvvisteami maŋŋá geahččaladden jearahallat alddán ovddeš oahppi ja ovddeš kollega, geaid dihten addit ávkkálaš rávvagiid gažaldagaid doaibmamii. Sudno rávvagiid vuođul lasihin ja heivehin jearahallančuoggáid. Jearahallama áigumuššan lei informánttain oččodit ollu dieđuid dán ášši birra maid ledjen guorahallame. Jearahaladettiin stivrejin ságastallama fáttáid vuođul maid ledjen ovdagihtii válljen. Seammás dikten sin humadit rahpasit dihto áššiid birra ráfis, in ge bissehan ovdal go dovden sin leat gearggusin joatkit ságastallamiin ođđa fáttá birra.</p>
<p>Kvalitatiivvalaš jearahallama áigumuššan lea oččodit máŋggabealálaš ja valljugas dieđuid (Thagaard 2003). 3.4 Analysa metoda</p>
<p>Kvalitatiivvalaš dutkamuša dovdomearka lea ahte máŋggat bealit gokčet nuppiid, dát guoská erenoamážit analysa bargui ja dulkomii. Dutki reflektere bohtosiid čohkkemis mo sáhttá dulkot daid. Analysabargu álgá juo jearahallamiid álggus, ja joatká transkriberedettiin (Thagaard 2003). Mun válljejin iežan barggus čohkket dieđuid kvalitatatiivvalaš jearahallamiin,. Mun jearahallen buot informanttaid, mas jearahallanskovi geavahin vuoggahit ságastallama. Buot jearahallamiid báddejin, ja dan maŋŋá transkriberejin buot dieđuid.</p>
<p>Transkriberemis čállen riektačállin vuohkái, in ge váldán buot bottuid ja jienaid fárrui main ii orron mearkkašupmi. Maŋŋel buot jearahallamiid ledje hui ollu dieđut čohkkejuvvon. Dalle álgen analysabargguin mas guorahallagohten struktuvrra bohtosiin. Bohtosiid čohkkema maŋŋá čorgegohten ja álgen kategoriseret ja ohcat minstariid. Katogoriijat leat ráhkaduvvon bohtosiid vuođul, mat ihte guorahallamis. Bohtosiid guorahallamat ja kategoriijat leat teorehtalaš lahkonanvugiin dulkojuvvon. <em type="bold">3.4.1 </em>Reliabilitehta ja validitehta </p>
<p>Buori dutkamuša bohtosiid eaktun leat reliabilitehta ja validitehta mihttomearit. Reliabilitehta mearkkaša ahte dutkamuš galgá leat luohtehahtti (Hjardemaal ja earát 2002). Guorahallamiid bohtosat eai gáibiduvvo leat seamma jus eará dutkit guorahallet dan seamma ášši. Eaktun guorahallamii lea baicca ahte máŋggalágan áššit sáhttet váikkuhit bohtosiidda. Dutki jearranvuohki sáhttá maid váikkuhit. Máŋgga ládje jearrat seamma ášši, sáhttá leat prinsihpalaš vuohkin iskkadit reliabilitehta, ja dássedisvuođa sáhttá iskat jus jearahallá goabbat áiggis dan seamma ášši, oaivvildit Hjardemaal ja earát (2002). Skuvlajahki lea čadnon áigodagaide gos juohke doibmii lea várrejuvvon sierra áigi ja goas guhtege barggut galget čađahuvvot vissis áigái. Čakčat lea huššás áigi skuvllas go lea ođđa skuvlajagi álgin, ja dat áigodat goas oahpaheaddjit plánejit skuvlla doaimmaid olles jahkái. Giđđa lea fas skuvlaloahpahan áigi. Dalle oahpaheaddjit geardduhit dehálaš áššiid, ohppiide mearriduvvojit árvosánit ja sii ráhkkanit loahpalaš eksámeniidda. Buot dát bealit váikkuhit dutkanbohtosiidda jus skuvllas čađaha dutkamuša. Danne lea ge dehálaš váldit vuhtii dákkár beliid dutkamušas ja geahččalit heivehit skuvla áigodaga áigemeriide.</p>
<p>Validitehta sisttisdoallá eavttu ahte bohtosat mat leat čohkkejuvvon guorahallet dan maid galgat guorahallat. Validitehta gáibida lágalašvuođa, mii mearkkaša ahte dutkanvuohki dutká dan maid lea ovdanbuktán. Dutkamuša kvalitehta lea dan duohken makkár dieđateorehtalaš vuolggasuorgi das lea, ja dutkamuša luohtehahttivuohta nannejuvvo jus lohkki beassá čuovvut olles dutkanproseassa. Validitehta eaktun lea ahte bohtosiid dulkon lea vuđolaččat duođaštuvvon, ja ahte bohtosiid vuostálasvuođat maiddái sáhttet duođaštit buori dutkamuša (Postholm 2005). Dieđut mat bohtet ovdan dán dutkamušas meroštallojuvvojit luohtehahttin dahje váliidan, vaikko bohtosat eai čájet seamma oaiviliid.</p>
<p>Dainna eavttuin ahte metodalaš ovdagihtii addon njuolggadusat dieđuid čohkkemis leat vuhtiiváldon, de lea jáhkehahtti ahte gávdnosat dán dutkamušas gos oahppit ja oahpaheaddjit leat jerron, addet luohtehahtti gávdnosiid seammaláganvuođain ja erohusain. Seammás ferte muittuhit ahte dát dutkamuš ii okto atte ollislaš vástádusa maid sáhtášii fievrredit eará skuvllaide, dahje leat lágalaččat luohtehahtti eará dilálašvuođain. Guorahallan sáhttá baicca geavahuvvot jus galgá fuomášuhttit beliid main leat seamma bohtosat. <em type="bold">3.4.2 </em>Populašuvdna ja ovdabargu </p>
<p>Dutkamuš lea čađahuvvon viđa joatkkaskuvllain Finnmárkkus ja Tromssas. Skuvllain lea davvisámegiela oahpahus ja leat olggobealde sámi hálddašanguovllu. Skuvllaid válljemii lei eaktun ahte leat sullii seamma sturrosaš gávpotskuvllat gos oahpahit sámegiel nuppigiela.</p>
<p>Dáin skuvllain lea davvisámegiela oahpahus. Buot eará fágain lea oahpahus dárogillii, earret dain iešguđet giellafágain.</p>
<p>Dalle go ledjen mearridan makkár skuvllain háliidin dutkat, sáddejin reivve skuvllaid hálddahusaide muitalin iežan áigumuša ja ohcen lobi beassat jearahallat ohppiid ja oahpaheddjiid. Buot skuvllat mihte jearahallamii searvat. Ovdal go vulgen skuvllaide, šiehtadin ovdagihtii áigemeriid sámegiel oahpaheddjiiguin. Diehtoreivve mu masterbarggu birra ledjen sádden ovdagihtii juohke skuvlla oahpaheaddjái, mas jerren duođašteami searvama. Mun in lean ovdagihtii válljen ohppiid geaid jearahalan go vulgen skuvllaide.</p>
<p>Sámegieloahpaheaddji bovdejedje mu searvat sin oahpahussii gos bessen deaivvadit ohppiiguin luohkkálanjas. Dán deaivvadeamis muitalin iežan masterbarggu áigumuša, ja seammás jerren ohppiin vuolggášii go fárrui jearahallamii. Sámegieloahpahusas ledje sámegiela nuppigiela oahppit searválaga iešguđet dásiin ja oahpposurggiin. Buot oahppit geaid jerren searvat, vulge fárrui jearahallamii, ja čájehuvvui ahte ii lean váttis oažžut ohppiid searvat. Sii geat serve ledje ilus go besse leat fárus dán jearahallamis. Ohppiid jearahallamiin lei stuora erohus vástádusaide guhkkodagas. Muhtimat čilgejedje oanehaččat ja earát fas hupme hui guhká ja vuđolaččat, ja buohkain ledje ollu oaivilat sámegielfága birra. Lean jearahallan ovcci oahppi ja vihtta oahpaheaddji. Jearahallanskovvi lea ráhkaduvvon dutkančuolmma vuođul guovtti ulbmiljovkui, namalassii ohppiid- ja oahpaheddjiid váras.</p>
<p>Jearaldagat jearahallanjoavkkuide leat oahpahusguoskevaš áššiin, nugo oahpahusa organiseren, oahppoplána, oahpahanvuogit, oahpponeavvut ja oahppandoaimmat.</p>
<p>Informánttat besse ieža válljet áigo go vástidit sámegillii vai dárogillii, buot oahppit válljejedje vástidit dárogillii. Oahpaheaddjit vástidedje sihke sámegillii ja dárogillii. Maŋŋel buot bohtosiid čohkkema, mun transkriberejin jearahallamiid. Maŋŋel dan, de jorgalin ieš buot materiála sámegillii. Jearahallamis doibme gažaldagat rabas gažaldahkan gos oahppit ieža besse rahpasit vástidit juste nu mo guhtege válljii dulkot daid. 3.5 Dutkanoassálastit</p>
<p>Dáppe presenteren ohppiid ja oahpaheddjiid geat leat oassálastán dán dutkamuššii. Gohčodan sin sihke informántan ja dutkanoassálastin. Lean jearahallan 14 informántta oktiibuot joatkkaoahpahusas. Sámi servodat ja sámi skuvlafágalaš biras lea unni ja čađačuovgi, mii dagaha ahte sáhttá leat álki dovdat geat leat oassálastán dán barggus. Dan geažil mun garvván dutkanoassálastiid presenteret vuđolaččat, muhto muitalan oanehaččat sin birra (gč. tabealla 1 ja 2), čiegusvuođa prinsihpa geatnegasvuođa geažil. Oahppiinformánttaid válljemis lea ahki vuosttaš kriteria, danne go dán agi oahppit ieža sáhttet ovdanbuktit oaiviliiddiset ja vásáhusaid. Nubbi gáibádussan lea ahte sii čuvvot sámegiela nubbigiela davvisámegiela oahpahusa joatkkaoahpahusas. Oahpaheddjiide lei gáibádussan ahte oahpahit davvisámegiela nubbigiela joatkkaskuvllas.</p>
<p>Mun lean jearahallan ovcci oahppi gaskal 16–18 jahkásačča njealji skuvllas (tabealla 1).</p>
<p>Oahppit geaid jearahalan vázze joatkkaoahpahusa vuosttaš gitta goalmmát luohkás, sis lea sámegiella nubbigiella dássi 2 dahje 3. Dát oahppit leat lohkan sámegiela vuođđoskuvlla rájes. Eatnasiin lei leamaš sámegiellaoahpahus buot jagiid vuođđooahpahusas.. Earát fas leat álgán ja heaitán sámegiela oahpahusas. Oahppit leat strategalaččat válljejuvvon, dainna lágiin ahte sii ovddastit beliid mat leat relevánttat mu barggu dutkančulbmii, mas lei eaktun sámegiella nubbigiela oassálastin. Oahppit ovddastit buot joatkkaskuvlla luohkkádásiid.</p>
<p>Ohppiide ja oahpaheddjiide lea biddjon fiktiiva namma.</p>
<p>Sámi nuoraid doahpaga dán barggus čujuhan sámi nuoraide riddosámi guovlluin geain ii leat sámegiella ruovttugiella, nuorat geat leat válljen sámegiela gelbbolašvuođa háhkát skuvlla oahpahusa vehkiin. 3.6 Joatkkaskuvllat</p>
<p>Duogážin dán skuvlasuorggi válljemii lea vuosttažin danne go buoremusat dovddan joatkkaoahpahusa. Mus lea alddán guhkimus bargoduogáš dán dási oahpahusas ja lean lassin joatkkaoahpahusa oahppaplánabargguide ja eará joatkkaskuvlla guoskevaš doaimmaide searvan. Vihtta skuvlla leat mielde dán dutkanbarggus. Skuvllaid oktasaš duogáš lea ahte dát gullet olggobeallái sámi hálddašanguovlluid, leat gávpotskuvllat ja sullii seamma sturrosaččat ohppiid logu ektui. Vuosttaš gulahallan skuvllaiguin lei skuvlajođiheddjiiguin telefovnna ja e-poastta bokte. Buot skuvlajođiheaddjit ledje hui positiivvalaččat ja sávve munnje bures boahtima sin skuvlii. Okta skuvlajođiheaddji logai ahte viimmat muhtin čájehii beroštumi dutkat dán fáttá, danin go sii oidnet sámegielfága dehálažžan iežaset skuvlii.</p>
<p>Oahpaheaddjiinformánttat gullet viđa skuvlii ja oahppit fas golmma skuvlii. Mun mannen ieš golmma skuvllii gos jearahallen ohppiid ja oahpaheddjiid. Dain guovtti eará skuvllain mun deaivvadin oahpaheaddji guovttuin olggobealde skuvlla. Jearahallamat ledje sihke sámegillii ja dárogillii. Informánttat besse ieža mearridit makkár gillii sii háliidedje ságastit.</p>
<p>Jearahallanskovvi lei čállon sihke dárogillii ja sámegillii. Buot jearahallamat leat vuosttažettiin báddejuvvon, ja maŋŋel transkriberejuvvon ollislaččat. Jearahallamat mat leat dárogillii čađahuvvon, lean ieš jorgalan sámegillii maŋŋel transkriberema. Buot báddemat leat sihkkojuvvon mu vuorkkáin. Informánttaid jearahallamat leat anonymiserejuvvon.</p>
<p>Dutkamuša čađahettiin bargen buohtalaga sámegillii ja dárogillii. Dát lei sihke áddjás ja moalkás bargu. Válljejin goit ge ná čađahit, dánne go sámegiella lea mu mielas dehálaš geavahuvvot maiddái dutkamušain. Dieđuidčohkken čađahuvvui áigodagas skábmamánu 2011 gitta ođđajagimánnui 2012.</p>
<p>Álgo gažaldagat doibme jearahallama álggahussan ja presentašuvdnan. Muhtin informánttat ožžo liige gažaldagaid, dakko dokko lei lunddolaš čuovvolit ja oažžut vuđolat vástádusa. Vai informánttaid iežaset jietna galgá gullot, de lean válljen geavahit muhtin sitáhtaid ollislaččat ja dulkoma haga. Dát leat biddjon váldokategoriijaide gosa lunddolaččat gullet. Empiriija vuođđun lea ohppiid ja oahpaheddjiid jearahallan, ja lea guovtti oasis, gos ohppiid jearahallamiid ovdanbuvttán álggus, ja das maŋŋel oahpaheddjiid jearahallan.</p>
<p>Sámi nuoraid doahpagiin dán barggus čujuhan sámi nuoraide riddosámi guovlluin geain ii leat sámegiella ruovttugiellan, nuorat geat leat válljen sámegiela gelbbolašvuođa háhkat skuvlla oahpahusa vehkiin. 4 Empiriija</p>
<p>Dán kapihttalis ovdanbuvttán dutkama bohtosiid. Lean válljen informánttaid jearahallamiid presenteret sierra oassin, mas digaštalan bohtosiid teoriijaid vuođul dainna ákkain ahte in seagut bohtosiid iežan dulkomiin. Ohppiid jienaid almmuhan juogo njuolggositerema bokte dahje oktiigesson muitalussan. Seamma vuogi lean válljen oahpaheddjiid jearahallama bohtosiin. Álggahan gažaldahkan láidestit dutkamuša fáddái lei ohppiid duogážis sáhka.</p>
<p>Oahppiinformánttat galge vuosttažettiin muitalit ahte navdet go sii iežaset sápmelažžan, ja čilget mainna lágiin sii árvvoštallet sámevuođaset. Go jerren ahte leat go sii sápmelaččat, de buohkat árvvoštalle iežaset sámi duogáža sámegiela máhttima vuođul. Eatnasat dáin ohppiin, earret guoktása, lohke iežaset leat sámegielagiid maŋisboahttit ja muitaledje sin áhkuid ja ádjáid, dahje eará boarrásit fulkkiid sámástan. Muhtimiin sis leat nubbi dahje goappašat váhnemat geat hupmet sámegiela. 4.1 Ohppiid jienat sámegiela oahpahusa hárrái</p>
<p>Buot oahppit lohket iežaset leat sápmelažžan, earret Ken ja Klemet geat leigga eahpesihkkarat. Ken čilge ahte son jáhkká goit iežas gullat sámi sohkii, vaikko su váhnemat eai leat goassege sutnje lohkán ahte sii leat sámit. Muhto son ieš navdá áhči bealde leamen sámesogalaš, vaikko sámi gullevašvuođa birra sii eai goassege huma ruovttus. Ken lei áidna oahppi gii ii diehtán hupme go su fuolkkit sámegiela. Son lei gulaskuddan iežas váhnen guoktás dán áššis, muhto son ii lean ožžon albma vástádusa. Klemeta váhnemat eaba ge sámástan, muhto sutnje ii lean ge dehálaš diehtit gullá go sámisohkii, lohká ieš. Live, gean eadni lea čielga sámegielat ja sámi gilážis eret, muitala ahte su eadni lea su áhččái maiddái álgán oahpahit sámegiela dan geažil go sudno máná guovttos leaba álgán skuvllas oahppat sámegiela. Go oahppit galget árvvoštallat sámegiela duogáža sámevuođa ektui, de muitala</p>
<p>Live go su áhkku ja áddjá humaiga sámegiela ja ollu su fulkkiin sámástit, de dát dagaha ahte son muhtin muddui atná iežas sápmelažžan. Lea maiddái dan geažil son ieš háliida oahppat sámástit, vai oahppá fulkkiid ja bearraša giela. Rávná maiddái lohká sámegiela leat hui dehálaš fáktoriin su sámevuhtii, ja lohká son lea eanet sápmelaš go máhttá sámegiela. Elle definere iežas sápmelažžan, vaikko ii loga iežas leat boazosápmelaš. Son muitala ahte su áhčči lea sápmelaš ja eadni lea rivgu, ja lasiha vel iežas dávjá árvvoštallat iežas duogáža, ja lohká gávnnahan iežas leat bealle sápmelaš ja bealle rivgu. Son lasiha: <span type="quote">“..lea hui erenoamáš leahkit sápmelaš, danne go eai leat nu máŋggas geat leat sámit. Ja juste dan lea somá jurddašit. Ja dan geažil lean ge hui rámis”</span>. Niillas gal navdá iežas leat albma sápmelažžan ja lasiha vel ahte son lea eret sámi gilážis, vaikko lea bajásšaddan gávpogis. Sin gilis hupmet eanas boares olbmot sámegiela, vaikko nuorat eai leat oahppan váhnemiin sámegiela, de leat dál ollu nuorat oahppame sámegiela skuvllas, lasiha vel. Niillas muitala vel ahte váikko su áhčči lea čađa sámegielat, de son ii huma sámegiela, danne gii ii leat lunddolaš suinna sámástit. Su eadni ii máhttán sámegiela, ja danne sii leat aivve dárustan ruovttus.</p>
<p>Sámegiela giellagelbbolašvuođa lassin čilgejit oahppit sámi gullevašvuođa leat dehálažžan sidjiide. Biret Elle deattuha man dehálaš sutnje lea sámi duogáš ja čilge ná: <span type="quote">“Sámi identitehta lea hui, hui dehálaš munnje”</span>. Dáinna čuoččuhusain son deattuha ahte sámevuohta lea dehálaš sutnje. Muitala vel ahte son lea dál oahppame goarrut gávtti, luhka ja gápmagiid, nu ahte son dainna máhtuin beassá maiddái duoji fievrredit viidáset. Rávná maiddái čujuha gáktegeavaheapmái ja lohká ahte go sápmelaččat vázzet gávttiin, de sii dainna lágiin vel eambbo duođaštit iežaset sámi gullevašvuođa. Elle mielas gávttiin son muitala iežas dovdduid sámi gullevašvuhtii ja lohká ahte sus lei gákti badjelis dalle go lei konfirmántta ja dan maŋŋel miessemánu 17. beaivvi ávvudeamis. Dakko bokte son almmuhii iežas sámi duogáža. Mons lea eahpesihkar sámi gullevašvuođas ektui, ja lohká váruhit dáruiduhttinproseassa sihkkon eret su sámi genaid. Seammás lohká ahte son ii livčče dovdan iežas liikka ollu sápmelažžan jus ii livčče máhttán sámegiela. <em type="bold">4.1.1 </em>Motiivat válljet sámegiela oahppat </p>
<p>Lea stuora ovttaoaivilvuohta ohppiin go galget árvvoštallat sámegielfága válljema. Buohkat leat válljen vuosttažettiin dan dihte go sii háliidit oahppat sámástit. Lassin dan dihte go sii leat sápmelaččat. Leat goit ge vel liige ákkat manne leat válljen oassálastit sámegiel oahpahussii.</p>
<p>Klemet lohká ahte sus lea hui hállu oahppat sámegiela ovdalii duiskkagiela. Sámegiella lea su mielas hui fiinna ja gelddolaš giella, ja lea giella maid dáppe davvin hupmat, ja kultuvrralaččat lea hui buorre máhttit. Son lohká vel ahte dál son beassá hupmat sámegiela olbmuiguin geat eai máhte dárogiela. Boahtteáiggis son lea plánen váldit dihtorteknologalaš oahpu, ja dalle son jáhkká sámegielmáhtu leat ávkin. Seammás fuomášuhttá ahte sámegiela lea ávkkálaš oahppat danne go dat lea nubbi almmolaš giella Norggas. Muitale vel iežas leamaš Guovdageainnus ja doppe hupme buohkat sámegiela mii su mielas lei oba gelddolaš vásihit. Son ii loga diehtán Sámedikki giellamovttiidahttin stipeandda birra dalle go válljii sámegiela fágan, muhto deattuha stipeandda leat buorren ovdamunnin ja diehtá máŋgasa váldán sámegiel fága stipeandda geažil.</p>
<p>Boahtteáiggi bargovejolašvuođaid geažil lohká Mons válljen lohkat sámegiela, ja jáhkká šaddat álkit oažžut barggu jus son máhttá eanet gielaid. Son gal lohká válljen sámegillii oassálastit danne go oažžu Sámedikki giellamovttiidahttin stipeandda ja vel danne go ii dárbbaš váldit ođđadárogiela. Dehálaš ágga mii maiddái vuođušta dán su válljema, lea go su váhnemat eaba leat beassan oahppat sámegiela mánnán. Ná son čilge dien birra: <span type="quote">“Mus lea nu hállu oahppat sámegiela. Eadni ja áhčči leaba sápmelaččat, ja soai eaba ieža leat beassan oahppat sámegiela. Ii áhkku ge beassan oahppat dáruiduhttima geažil. Juste danne mun nu háliidan oahppat sámástit”</span>. Mons oaivvilda ahte leat nu máŋggat ákkat dasa manne son háliida oahppat sámegiela. Stuorimus ággan goit ge lohká leat danne go son háliida oahppat sámegiela albma ládje, ja vel danne go son ieš lea sápmelaš. Niillasis ja Kenas leat sámegielat olbmát geaiguin háliideaba gulahallat sámegillii go sii leat fárrolaga. Ken muitala ahte sámi biras lea šaddan hui dehálaš oassin su eallimis, danne sus lea beroštupmi ja hállu oahppat giela. Stipeandda birra son ii diehtán dalle go álggii sámegielain, muhto son válddii sámegiela danne go oažžu lassi oahppočuoggáid dainna. Niillasis lei mánáidskuvllas ja nuoraidskuvllas sámegiella, ja danne sutnje lei lunddolaš sámegiela válljet. Son jotkkii sámegielain danne go son háliidii oahppat eanet. Elle ii loga álggus diehtit juste manne lea válljen sámegiela, ja muhto lasiha fas ahte lea gal vuosttamužžan danne go áigu oahppat giela. Son lasiha vel ahte lea maiddái ággan ahte beassá eret ođđadárogiela oahpahusas. Sus lea leamaš sámegiella mánáid- ja nuoraidskuvllas ja danne dál válljii joatkit. Son čilge ná: <span type="quote">“Mun áigon oahppat eanet ja hukset dasa maid ovdalaččas juo ledjen oahppan”</span>. Son ii háliidan amasgiela oahppat, ii ge ođđadárogiela lohkat, stipeanda maid Sámediggi juohká ohppiide geain lea sámegiella skuvllas dagahii ahte son válljii joatkit sámegielain. Live válljii sámegiela danne go su eadni bijai su sámegieloahpahussii mánáidskuvllas, su eadni háliidii ahte son galgá albma ládje oahppat sámegiela. Joatkkaskuvllas Live jotkkii sámegielain danne go son de ieš háliidii oahppat eanet, ja lasiha ahte lea hui buorre leat máŋggagielat. Live lasiha vel ahte dál son beassá eret ođđadárogiela oahpahusas. Live árvvoštallá sámegiela leat hui erenoamáš giellan ja su mielas lea buorre leat máŋggagielat. Sámegiel diimmuin sis lea hui somá, su mielas. Son vel sávvá ahte sámegielgelbbolašvuohta boahtá sutnje buorrin dađistaga go álgá bargguid ohcat. Su fuomášuhttá leat ovdamunnin go hálddaša sámegiela, erenoamážit go ohcá bargguide dáppe davvin. Sámedikki stipeanda lea ágga manne son váldá sámegiela, ja lohká iežas oažžut máŋga duháha.</p>
<p>Sámegiela oahppan lea dehálaš sutnje su sámi duogáža geažil, lohká Biret Elle, geas lea áibbas čielga oaivil go muitala sámegiela oahppama birra ja lohká ahte:</p>
<p>Lea eanemus duogáža dihte. Ja mus livčče hui miella beassat gulahallat sámegillii iežan bearrašiin. Ja jus mun oaččun máná goassege, de mun háliidan iežan mánnái oahpahit. Ja dalle mun ferten ieš máhttit.</p>
<p>Biret Elle háliida oahppat sámegiela danne go sámegiella lea dákkár giella maid buohkat eai máhte, ja seammás de oahppá iežas kultuvrra birra. Su mielas lea hui čáffat máhttit sámegiela ja hupmat beassat sámegiela olbmáiguin. Sámegiella fága birra son lohká ahte:</p>
<p>Eará oahppit leat positiivvalaččat. Muhto sii sáhttet maid jearrat manne mun logan sámegiela. Ja de boahtte diet ahte <span type="quote">“...don han oaččut mas sámegiela stipeandda”</span>. Mun jáhkán ahte sii dárbbašit ohcat eará ákkaid dohkkehit dan go dan ahte mun lean mahkáš sápmelaš. Ja danne lea sámegiella stipeandda juoga čilgejus dasa ahte manne mus lea sámegiella skuvllas.</p>
<p>Son lohká hirbmat buorren sutnje olmmožin beassat oahppat sámegiela ja lea nu mávssolaš bealli maiddái su identitehtii. Su mielas lea giellamovttiidahttin stipeanda hui buorre fálaldat vai eambbo oahppit lohket sámegiela. Lohká ahte dat buot eanemus positiivvalaš bealli sámegiela oahppamis lea ahte hehtte sámegiela oalát jávkamis. Ja dakko bokte viidáset fievrredit sámegiela nu ahte ii jávkka oalát. <span type="quote">“Mun háliidan oahppat sámegiela danne go lea mu iežan giella ja danne lea dat munnje hui dehálaš”</span>, lohká ges Rávná, gii lohká vel háliidit oahppat dan kultuvrra birra masa sus lea stuora beroštupmi, ja masa son ieš maiddái gullá. Sosiálalaš beliid dihte maiddái vállje oahppat sámegiela danne go sámegieloahpahus dagaha ahte sidjiide ohppiide šaddá iežaset unna sámi birrasaš gosa earáin ii leat gullevašvuohta. Dohko besset dušše sii geain lea sámegiella. Stipeanda lea bonus, su mielas. Márjá, geas ii goabbáge váhnen sámás, lohká iežas háliidit oahppat sámegiela bures, danne go son lea sápmelaš. Sámegiella guoská hui olu su identitehtii, ja son muitala ge ahte sutnje olmmožin lea dát nu mávssolaš bealli. Su mielas lea hui dehálaš ahte sámiálbmot ieš oahppá iežas giela. Loahpas vel deattuha ahte dat buot eanemus positiivvalaš bealli sámegiela oahppamis lea ahte son beassá váikkuhit sámegiela bisuheamen ealli giellan boahtte áiggis. <em type="bold">4.1.2 </em>Giellaoahpahus </p>
<p>Sámegiela oahpahus lágiduvvo hui máŋgga láhkai, muitalit oahppit. Oahppit muitalit iežaset bargat ollu seamma sullasaš vugiiguin. Eanas oahpaheaddjit logaldallet ja oahpahit távvalis.</p>
<p>Lohkan, čállin ja guldaleapmi leat eanemusat deattuhuvvon oahpahusvuogit. Muhtin oahpaheaddjit bidjet ohppiid speallat oahpahusspealaiguin diimmuin, ja dalle lohket oahppit iežaset ollu beassat sámegillii ságastit iežaset dásiid vuođul. Eanas oahppit leat duđavaččat oahpahusvugiin ja lohket iežaset ovdánit fágalaččat. Sii maiddái váillahit njálmmálaš oahppanvugiid gos sii ieža beasaše eanet ságastallat oahpahusas.</p>
<p>Min oahpaheaddji lea nu čeahppi oahpahit, lohká Biret Elle go čilge iežaset oahpahusa. Son čilge viidáset ahte oahpaheaddji čállá távvalii ja čilge hui bures buot áššiid. Oahpaheaddji deattuha ođđa sániid oahppama ja danne sis leat sátnegeahččaleamit vahkkosaččat, ja lohká dán leat stuora veahkkin oahppat ođđa sániid. Danne lea su mielas hui mávssolaš doalahit seamma sámegieloahpaheaddji, go oahpaheaddji de juo diehtá maid sii máhttet ja mo sii buoremusat ohppet. Son buohtastahttá mannan jagi go sus lei gáiddusoahpahus, ja dalle sis eai lean geahččaleamit, muhto aivve sisaaddiin čálalašbarggut. Dál sis leat ollu njálmmálaš geahččaleamit, ja sii leat speallan máŋggalágan spealuid. Oahpaheaddji čilge grammatihka vuđolaččat ja čállá máŋgii távvalii, ja sii leat vel ožžon grammatihkkaskovi mii čilge sojahemiid, ja dat lea su mielas hui buorre vuohki oahppat. Live lea maiddái duđavaš oahpahusvugiiguin ja čilge ahte oahpaheaddji molsu vugiid hui vuohkkasit. Sus lea sihke távvaloahpahus ja veahá speallan. Ja de sii čállet teavsttaid. Sis leat maiddái njálmmálaš barggut, ja buot dát dagahit ahte sámegiella lea oalle álkis fága, su mielas. Ja lohká iežas leamen hui aktiiva diimmuin, go dalle son oahppá ollu, iežas mielas. Son muitala iežas dál bargat mihá eanet sámegiel diimmuin go mánáidskuvllas, go oaivvilda ahte dalle sis ledje heajos oahpaheaddjit. Márjá maiddái muitala ahte oahpaheaddji čállá távvalii ja sii čállet dan fas girjái, ja dan maŋŋel hupmet dan birra vel. Ja de sii ožžot bargobihtáid, ja de manná oalle bures čoavdit daid. Sis lávejit muhtomin leat ovdanbuktimat. Oahpaheaddji ii bálljo dárus singuin, ja dat dagaha ahte sii fertejit ipmirdit dan mii daddjo sámegillii. Muhto jus sii jerret veahki go eai leat ipmirdan, de gal oahpaheaddji čilge dárogillii. Son jáhkká dása leat ággan ahte su oahpaheaddji sávvá ohppiid oahppat ollu hupmat sámegillii. Dát lea buorre áigumuš, mii su mielas lea hui buorre. Lohká iežas ollu oahppan danne go fertejit gulahallat sámegillii. <span type="quote">“Diimmuin mii speallat spealuid, ja dakko bokte oahppat hui olu hupmat. Sámegiela mis lea albma hearvái”</span>. Márjá lea hirbmat giitevaš go beassá oahppat sámegiela ja lohká ahte <span type="quote">“.. lea albma gelddolaš oahppat sámegiela”</span>. Son háliida deattuhit ahte sámegiella lea hui ávkkálaš fága. Son buohtastahttá eŋgelasgielain mii sus lea leamaš máŋga jagi, ja oaivvilda sámegiel fága leat mihá buoret fálaldahkan. Sámegiel diimmuin son lea nu oadjebas ja dat lea heivehuvvon sutnje ja su fágalaš dássái. Sámegiel diimmuin son lea dego ruoktot boahtime.</p>
<p>Su mielas sámegieloahpaheaddji oaidná oahppi dárbbuid, ja váldá sin vuhtii, ja oaidná makkár oahppi son lea. Sivvan dasa jáhkká son leat ahte go sus ja dain eará ohppiin lea seammá kultuvra ja seammá duogáš, mii fas dagaha ahte buohkat dihtet nubbi nuppi dilli <em type="italic">. </em></p>
<p>Sis galggašii leat eanet njálmmálaš hárjehallamat, lohká Mons, de sii bággehalašii hupmat eanet sihke diimmuin ja maiddái muđui. Son deattuha ahte oahpaheaddji galggašii sin bágget hupmat ja oahppat eanet ođđa sániid ja daiguin bargat diimmus. Oahpaheaddji lea su mielas hui čeahppi grammatihka oahpahit, ja son oahppá dalle hui ollu go barget grammatihkain. Go sii muhtomin spellet, de son dovdá iežas oahppat hui bures, ja fuomášuhttá ahte jus sii beasašii vel rollaneaktit de gal jáhkášii iežas oahppat buoremusat. Váttisvuođat šaddet jus son ieš galgá fuomášit man birra ságastallat earáiguin. Dalle son ii máhte muitalit ii maidege, ja ii ge máhte doalahit ságastallama earáiguin iige loga máhttit geavahit dan maid ovdalaččas lea oahppan.</p>
<p>Dihtora bokte oahpahus lea vuohki maid Ken oahpaheaddji geavaha ollu, ja Ken lohká iežas oahppat ollu dáin diimmuin. Sii barget ollu grammatihkain, ja maiddái ságastit ollu diimmuin.</p>
<p>Sátnegeahččaleamit leat su mielas hui buorit ja son lea fuomášan ahte iežas áŋgiruššan diimmuin addá buriid bohtosiid.</p>
<p>Távvaloahpahusas Rávná ii loga oahppat nu ollu, vaikko sii ollu barget dainna. Girjjiid lohkan lea nubbe vuohki mainna sii bargat ollu diimmuin, muitala Rávná. Obbalaččat ii loga iežas oahppat nu ollu sámegiel diimmuin daiguin vugiiguin mo oahpaheaddji oahpaha, muhto ii loga muitalan dan iežas oahpaheaddjái. Muhtomin sii besset bargat koartaspealuin main leat ollu iešguđet lágan sánit, dalle lohká iežas oahppat veahá eanet. Sii lávejit maiddái geavahit neahttasiidduid hárjehallat sámegiela.</p>
<p>Sámegiel oahpahusas galggašii leat eanet struktuvra ja čađahuvvot seamma vugiin vai álkidivčče oahppama. Klemeta mielas sámegieloahpahus dávjá lea hui moivvas ja oahpaheaddji guoskkaha veahá duon ja veahá dán ášši. Son sávvá ahte oahpašii lávkkis lávkái metoda, dalle son oahpašii buorebut ja dieđášii maid sii galget oahppat oktiibuot. Son sávvá maiddái ahte sii galggašii beassat bargat muhtin fáttáiguin eanet, vai sii oahpašii eanet sániid ja dalle šattašii eanet ávkkálaš oahppan. Dál lea su mielas sámegiel oahpahus hui moivvas, ja go vel sámegiella muđui ge lea hui váttis ja moalkás giella oahppat. Sis lea maiddái hirbmat ollu maid galget oahppat. Dasa lassin sii galget ipmirdit ja oahppat buot grammatihkkavuogádaga gos leat substantiiva kasushámit ja vearbasojaheamit mat su mielas leat nu váddásat. Son sávvá eanet struktuvrra ja čorgatvuođa diimmuin, ja buorebut plánejuvvon sisdoalu.</p>
<p>Ovttageardánis bargovuohkin, lohká Niillas, go čilge iežaset bargovuogi ja muitala ahte sii leat aivve luohkkálanjas go lea sámegiella. Girjeoahpahus ja távvaloahpahus deattuhuvvo eanas áigge, ja oahpaheaddji ii geavat giellalaboratoria, iige spealuid, iige vel filmmaid ge čájet. Elle maid muitala ahte sii eai geahča filmmaid, eai ge bargga interneahtain ja neahttabargobihtáiguin. Sii leat veahá speallan, ja son livčče háliidan mihá eanet speallat, go dainna vugiin son iežas mielas oahppá buot buoremusat. <em type="bold">4.1.3 </em>Sámegiel fága progrešuvdna </p>
<p>Makkár fágalaš ovdáneami oahppit vurdet sámegiel oahpahusas? Ohppiin leat iešguđetge lágan vásáhusat go čilgejit iežaset fágalaš ovdáneami. Eanas oahppit oaivvildit ahte sii ohppet veahá sámegiela, muhto ii ge nu ollu go ieža sávašii. Ággan dasa lohket sámegiela leat váttis giellan oahppat. Sin mielas lea váttis árvvoštallat juste man ollu sii leat oahppan. Live ja Elle mielas soai oahppaba seamma ollu sámegielas go dain eará fágain. Live lohká alddis leamen buori ovdáneami, muhto grammatihka váldá guhkes áiggi oahppat sutnje, ja son ipmirda dál eambbo ja eambbo das. Son váillaha eanet geahččalemiid vai dieđášii iežas fágalaš dási.</p>
<p>Joatkkaskuvllas galget leat alit gáibádusat go nuoraidkuvllas, lea Elle oaivil. Sutnje lea dássi áibbas heivvolaš, vaikko lea beare ollu grammatihkkaoahppan. Lasiha vel ahte grammatihkka lea hui dárbbašlaš oahppat, jus beare eai livčče dat ollu váttis doahpagat maid vel galgá oahppat ja máhttit. Obbalaččat su mielas sus lea hui buorre oahppan ja fágalaš ovdáneapmi sámegielas. Biret Elle gal lohká iežas oahppat sámegielas mihá eanet go eará fágain ja vuođušta ahte su oahpaheaddji lea nu čeahppi ovdanbuktit buot maid oahpaha. Lasiha vel ahte buohkat sin joavkkus ohppet duođai ollu. Son rámida iežaset oahpaheaddji ja lohká ahte son gal ánssáša hui ollu rámi dan ovddas, danne go sii ohppet nu ollu.</p>
<p>Muhtomin lea su mielas váttis ipmirdit dan mii oaivvilduvvo go oahpaheaddji čilge, muitala</p>
<p>Ken. Ken mielas sámegielas lea áibbas dohkálaš dássi, ja čilge ahte son ii máhte sámegiela áibbas njuovžilit vel. Oahppan lea olu dan duohken maid son ieš bargá, oaivvilda Ken, go galgá muitalit man ollu son oahppá sámegiel oahpahusas. Son muittaša maŋos joatkkaskuvlla vuosttaš luohkás, go sii álge áibbas álggu rájes gos galge geardduhit dan maid sii bures máhtte. Ovdamearkan dása mainna sii dalle barge lei ná: ” Mii du namma lea? Mu namma lea..” <em type="italic">, </em>ja dalle son oahpai hui jođánit <em type="italic">. </em>Muittaša vel ahte vuosttaš luohkás son oahpai ollu ja lei hui duđavaš dainna. Nuppi luohkás joatkkaskuvllas manai oahppan maŋos, go dalle badjánedje gáibádusat, ja son ii šat iežas mielas oahppan nu ollu. Dasa ledje vel liige sivat, árvvoštallá son, ja namuha ahte dalle son fárrii eará skuvlii. Dát dagahii ahte son ii ieš šat nu ollu beroštan skuvllas ja váldán ovddasvástádusa oahppamii. </p>
<p>Lea váttis fuomášit ja muitalit konkrehtalaččat maid son lea oahppan sámegiel diimmuin, lohká Klemet, ja jurddaša guhká ovdal go fuomáša. Muhto jus son galgá buohtastahttit dan maid ovdal lea oahppan sámegiel oahpahusas, de son dál orru oahppame mihá eanet. Klemeta mielas lea heivvolaš dássi sutnje, vaikko muhtin áššit leat álkit oahppat ja earát fas leat hástalussan. Muhto obbalohkái son árvvoštallá dán heivet sutnje hui bures. Ovdamunnin go sámegieloahpahusas leat nu moadde oahppi, lea ahte ovttaskas oahppi oažžu ollu veahki diimmuin, muitala Klemet. Sin oahpahusas deattuhuvvo hui ollu dat maid ovttaskas oahppi lea oahppan, loahpaha Klemet. Márjjá mielas rievddada su oahppan, ja lasiha ahte muhtomin lea hui váttis čuovvut oahpahusa ja muhtomin fas lea oalle álki. </p>
<p>Nuoraidskuvlla oahpaheaddjis son oahpai hui ollu, danne go dat oahpaheaddji geardduhii máŋgii dassážii go diđii ahte sii leat oahppan, čilge Rávná. Viidáset muitala ahte sii ságastalle dalle ollu nubbi nuppiin, eai ge dušše čohkkán ja čuvvon mielde távvalis. Rávná lohká iežas dalle oahppan hui ollu, ja sis ledje maid ollu njálmmálaš hárjehallamat olles áigge. Dalle sii ledje dušše golbma oahppi, ja dál sii leat guđas joavkkus, ja árvala soaitit oahppat buorebut go leat unnit joavkkus. Dálá oahpaheaddji čilge beare jođánit, ii ge gearddut dan maid sii galget oahppat, muitala Rávná, ja govvida oahpahusa ná:</p>
<p>Muhtomin gal šaddá beare váttis čuovvut mielde, orru leame nu ahte go ieš máhttá de ii ipmir ahte mii eat máhte. Soaitá ahte son ii ieš dan ipmir ahte go mii eat máhte, de lea váttis midjiide oahppat dan.</p>
<p>Su vásáhus lea ahte oahppan lea hui ollu oahpaheaddji duohken man ollu guhtege oahppi ovdána, ja ahte dalle ferte oahpaheaddji leat čeahppi heivehit oahpahusa ovttaskas oahppái.</p>
<p>Go oahppi ieš lea válljen váldit sámegiela, de ferte dohkkehit ahte lea hui váttis dán oahppat, oaivvilda Mons. Jus son oažžu ollu veahki bargat fágain, dalle láve suinna mannat bures, čilge son. Dat mas son ballá eanemusat, lea eksámen, vaikko sii leat geahččaladdan bargat ovddeš bihtáid. Dat bihtát ledje su mielas hirbmat váddásat ja dalle gal son beare áibbas darvánii čállimis. <em type="bold">4.1.4 </em>Sámegiella ii lohkko albma fágan </p>
<p>Sámegiella ii leat nu duođalaš fága, ohppiid mielas, ja lohket ahte sámegiella lea nu ollu earálágan go sin eará skuvlafágat. Klemet ii loga goassege jurddašan sámegiela leamen hirbmat duođalaš fágan. Son oaivvilda dán danne go sii besset boahtit maŋŋit diimmuide ja ii ge mihkke ge dáhpáhuva dan geažil. Ja go vel sus lea váttis oažžut veahki sámegiel fágii ruovttus, dat dagaha ahte son ii beasa dáinna bargat maŋŋel skuvlaáiggi ge. </p>
<p>Sámegiella lea nu earálágan go eará fágat, oaivvilda Mons. Mons mielas lea sámegielas heajut kvalitehta go eará fágain, vaikko son ii riekta máhte árvvoštallat manne. Dat lea ođđasit fága go dat eará fágat, ja danne manná guhkes áigi ovdal go sámegiella olle dohko gos dat eará fágat leat. Plánet eai ge leat dego eará fágain. Son jáhkká váldit várra guhkit áiggi ovdal go sámegiella šaddá eanet albma fágan. </p>
<p>Unnán áiggi geavahit sámegillii vahkkosaččat sihke ruovttus ja skuvllas , muitalit oahppit go galget árvvoštallat man guhkes áiggi iežaset geavahit. Buohkat vuigejit ahte sii eai vuorut sámegiela oahppama, ja barget eanas beare sámegielain oahpahusas. Lea stuora erohus man guhkes áiggi guhtege geavaha sámegiel fágii. Juohke ovttaskas oahppi geavaha iešguđet guhkkodaga bargat sámegiel fágain. Astoáiggis lohket sámegielgeavaheami juo measta jávkosis. Oahppit muitalit maiddái ahte sámegielain barget maŋŋel go buot eará fágaiguin leat geargan, ja ahte sii diđolaččat vuoruhit sámegiela maŋemussii. Sis eai leat bálljo leavssut ja sisaaddinbarggut addojit unnán, ja jus buohtastahttá eará fágaiguin de sii gerget jođánit bargobihtáiguin sámegielas.</p>
<p>Mun in bargga sámegielain maidege olggobealde skuvlaáiggi, Rávná muitala. Ja jus leat ruovttubarggut, de son bargá daid maŋŋel go buot eará fága bargguiguin lea geargan. Son diđolaččat vuoruha sámegiel fága maŋemussii, ja lohká ággan dasa leat ahte sis eai bálljo leat leavssut, ja danne go addojit unnán čálalaš barggut sidjiide skuvllas maiddái, ja sii gerget jođánit bargobihtáiguin sámegiel diimmuin. Son muitala ahte sii eai oaččo bargobihtáid eaige leavssuid, ja ahte son eanas bargá fágain skuvllas. Oahppi mielas dat ii daga maidege sutnje danne go sus leat doarvái skuvlabarggut eará fágain. Biret Elle ja Klemet árvvoštallaba iežaska geavahit sámegielfágii gaskal kvártta ja diibmobeali, ja lohkaba sámegiela bargobihtáiguin geargat hui jođánit. Oahppit lohkaba dasa ággan ahte sis eai leat leavssut sámegielas. Biret Elle gal mielastis barggašii eanet, muhto go ii dieđe maid galgá bargat de ii leat nu álki ieš fuomášit. Klemet lohká ahte sámegiela bargobihtáiguin geargá hui jođánit ja lohká ahte sis leat áibbas unnán leavssut sámegielas. Muhtin vahkuid bargat eanet sámegielain go eará háve go ii bargga fas ii maidege, lohká Niillas. Son maiddái muitala sámegiel fágii leat unnán gáibádusat daid eará fágaid ektui. Danne son ii bargga eanet dainna.</p>
<p>Dalle go sis leat čállinbarggut, sii váldet sámegiel bargguid duođalažžan ja barget. Muđui eai oainne dárbbu bargat. Oahppi gii bargá ollu sámegiel fágain, lea Márjá, ja son ge lohká leat hui stuora erohusa vahkus vahkkui, ja lohká iežas bargat sullii diimmus gitta guovtti diibmui.</p>
<p>Son geavaha eanas áiggi leavssuide, muhto lasiha vel ahte son geahččá sámi tv-ođđasiid ja guldala sámerádio. Mons ii loga bargat maidege sámegiela olggobealde skuvlaáiggi, ii ge Elle ge loga geavahit guhkes áiggi, ja son maiddái muitala ahte sis eai leat ruovttubarggut sámegielas. Son čilge lagabuidda maid oaivvilda ná:</p>
<p>Muhtin vahkuid geavahan eanet áiggi, eará vahkuid fas in bargga maidege. Sámegiel fágii leat unnit gáibádusat go eará fágaide.</p>
<p>Oahppit geat váldet sámegiela nuppigiela, leat geahpiduvvon ođđadárogiela árvvoštallamis, ja lohket ahte skuvla ja eará fágaoahpaheaddjit eai váldde vuhtii ahte sis lea sámegiella lassi fágan. Oahppit navdet alddiineaset liige noađi sámegiela fága geažil, danne go eará fágat eai geahpet sin liige bargonoađi ja barggahit sin seamma ollu ruovttubargguid ja čálalaš sisaaddinbargguin go eará ohppiid geain ii leat sámegiella fágan. Diibmoplána heiveheapmi lea nubbe ášši mii sámegiel ohppiid mielas lea unnán heivehuvvon. <span type="quote">“Sámegiella lea liigenoađđin”</span>, lohká Ken čujuha liigefágaide mat sus leat lassin sámegiel fágii.</p>
<p>Skuvla ii leat vuhtiiváldán ahte mii háliidit čuovvut seamma diibmoplána go buohkat earát. Otná njuolggadusaid vuođul de lea nu ahte mis galget rievtti mielde leat golbma válljenfága, muhto mii šaddat váldit sámegiela vel lassin. Nu ahte de mis leat njeallje fága. Dat gal šaddá hirbmat ollu.</p>
<p>Son čujuha dasa ahte ohppiin lágalaččat lea riekti luvvejuvvon eret eará fágain go váldet sámegiela. Sámegiel oahpahus šattai váddásit dađi alit luohkkái sii bohte. Elle muitala ges ahte sámegieloahpahus lei álki mánáidskuvllas, muhto nuoraidskuvllas sámegieloahpahus biddjojuvvui dárogieldiimmuid áigge. Dalle sus lei vel amasgiella sámegiela lassin. Son ii boahtán diehtit ahte livčče sáhttán válljet sámegiela amasgiela sadjái, ja dát dagahii sutnje liigebarggu ahte sus lei sihke sámegiella ja amasgiella. Dat dagahii ahte son olles áigge seaguha dan guokte giela. <em type="bold">4.1.5 </em>Sámegiel oahpponeavvut </p>
<p>Oahpponeavvut leat hui iešguđet láganat, váilevaččat, boaresmállegat ja heittogat ohppiid mielas. Sii muitalit iežaset ovdal bargan daiguin seamma oahppogirjjiiguin sámegielas.</p>
<p>Muhtimat lohket váttisin go girjjit leat čállon Kárášjoga suopmanii, ja sii ohppet sámegiela girjegiela. <span type="quote">“Mii barget máŋggain girjjiin oktanaga mii dagaha ahte mun massán bargohálu”</span>, lohká Live.</p>
<p>Sámegiel oahpahus šaddá nu heitot váilevaš oahppogirjjiid geažil, moaitá ges Mons. Elle oaivvilda gávdnot unnán ođđa oahpponeavvuid ja sii barget boares grammatihkka girjjiiguin, ja daiguin ii oahpa nu ollu danne go dat leat boaresmállegat. Sin oahpaheaddji ferte ollu veahkehit sin, ja ii han oahpaheaddji leat makkárge veahkkeneavvu, su mielas. <em type="italic">Giellasuonat </em>girji lea okta fásta oahppogirji mainna sii barget. Dán girjjis leat dušše teavsttat ja dasa ii leat ráhkaduvvon bargogirji, muhto dát girji gal lea dohkálaš lohkangirjin su mielas, vaikko ii oahpa ollu go dušše lohká daid teavsttaid. Girjái fertešii lassin gávdnot jietnagirji ja bargobihtát, dalle sáhtášii easkka dán gohčodit ollislaš oahpponeavvun. </p>
<p><em type="italic">Davvin </em>girjjit leat hui boares girjjit, muhto dát girjjit leat Klemeta mielas buorit girjjit geavahit giellaoahppamis. Sis lea okta fásta girji mainna barget sámegielas, muitala Biret Elle. </p>
<p>Fáttát dán girjjis leat váddásat ja teaksta lea dušše sámegillii čállon, muhto eanas teavsttat leat álkit. Márjá muitala ahte sis lea okta girji maid sin skuvlla sámegieloahpaheaddji čállán ja dat lea su mielas hui buorre girji. Lassin sis lea vel sierra grammatihkka girji, ja okta dábálaš sátnegirji. Mons mielas gávdnojit ollu girjjiid, muhto son baicca váillaha buriid sátnegirjjiid neahtas, ii ge loga iežas gávdnan albma buori stuora sátnegirjji. Muđui gal su mielas leat dohkálaš oahpponeavvut. Galggašii gávdnit dakkár álkiduvvon oahppogirji, mii álkidahtášii oahppama. Son lohká iežas liikot girjjiide mat eai leat nu stuorrát ja maid son ipmirda álkibut.</p>
<p>Oahpahusas sii eai geavat neahttasiidduid, eai ge interneahta. Live navdá sin oahppogirjji leat oalle buorren, ja muitala iežaset bargat seamma girjjiin dál go dalle go vácci logát luohkás.</p>
<p>Dalle son ii ipmirdan das ii maidege, muhto dál lea buoret dál dainna fas beassat bargat.</p>
<p>Vaikko dat girji lea oaivvilduvvon logát luohkáhasaide, de oaivvilda son buorebut oahppat das dál go dalle. Lasiha vel ahte sii eai bargga nu ollu oahppogirjjiiguin.</p>
<p>Sámegiela oahpponeavvo dilli lea hui heittot, Rávná árvvoštallá, ja su mielas gávdnojit nu unnán oahppogirjjit, ja sii leat bargan dainna seammá girjjiin máŋggaid jagiid. Sámegiela nubbingielagiidda eai gávdno heivehuvvon girjjit dan dássái masa son gullá. Sin oahppogirjjis eai leat čielga ulbmilat ja hui unnán čorgat, ja go dasa eai leat biddjon ulbmilat de eai dieđe mas das galgá oahppat. Girjjiin lea unnán struktuvra ja leat hui moivasat, ja dasa lassin lea hui ollu teaksta ovtta siiddus ja stuora govva nuppi siiddus mii čájeha ahte dás ii leat dássedit deattuhuvvon. Sii fertejit bargat máŋggain girjjiin danne go ovtta girjái eai leat biddjon ovdamearkka dihte grammatihkka oassi. Dat dagaha ahte sis lea okta grammatihkkagirji, okta dahje moadde oahppogirjji ja vel sátnegirji. Ja nu ii leat eará fágain. Neahttabáikkis <em type="italic">Ovttas.no </em>gávdnojit čohkkejuvvon buot lágan sámi oahpponeavvut. Dát lea buorre veahkkin jus galggat muhtin fáttá birra čállit. Muđui sii geavahit unnán interneahta go doppe eai gávdno ollu oahpponeavvut. Sii lohket muhtomin sámi áviissa <em type="italic">Ávvira </em>. Oahppit sávvet eanet sámi filmmaid ilbmat, go dát lea movttiidahtti ja oahppá ollu. Ken muitala <em type="italic">Nordsamisk minigrammatikk </em>girji ja <em type="italic">Š </em>nuoraidbláđđi leat girjjit maiguin barget diimmuin. Dasa lassin sii geavahit sátnegirjjiid ja sátnelisttuid. <em type="bold">4.1.6 </em>Sámevuohta oidnosis skuvllain </p>
<p>Skuvllat gos dát oahppit vázzet ávvudit buohkat Sámi álbmotbeaivvi. Oahppit muitalit iežaset skuvllain leat sámi seaidneplakáhtaid ja galbbaid heŋgen skuvlla seinniide. Ovtta skuvllas gávdno sierra sámi ossodat girjerádjosis. Sáminuoraid bláđđi Š lea biddjon hui oidnosii girjerádjosis. Eanas skuvllain gávdnojit sámegielgirjjit girjerádjosis. Ovtta skuvllas leat borranbáikki ja girjerádjosa galben sihke sámegillii ja dárogillii, mii oahppi mielas lei hirbmat rápmin sin skuvlii. muitala ahte skuvllas gávdnojit sihke davvi, oarjel- ja julevsámegielat girjjit.</p>
<p>Skuvla váldá bures vuhtii sámegiela skuvllas, Biret Elle mielas. Son muitalit sin ávvudit Sámi álbmotbeaivvi guovvamánu 6. beaivvi. Son lohká:</p>
<p>Jua, duođai. Guovvamánu 6. beaivvi ávvudit buohkat dán skuvllas Sámi álbmotbeaivvi. Ja dat gal lea hui buorre. Nu ii leat dáhpáhuvvan dain eará skuvllain gos mun lean vázzán ovdal. Doppe sii leat dušše namuhan ahte odne lea Sámi álbmotbeaivi, eai ge šat dahkan maidege eará. Ja dáppe mii ávvudit ja mis maid galgá leat gáktečájáhus. Ja dat gal lea oba buorre. Skuvla berošta sámegielas ja kultuvrras. Dat leat oba buorre.</p>
<p>Sin skuvlla lášmmohallanoahpaheaddji maiddái máhttá sámegiela, muitala Márjá rámiin, ja lohká iežaset skuvllas lea positiivvalaš sámegiela ektui. Ná son čilge: </p>
<p>Ja lášmmohallan oahpaheaddji dán skuvllas, jurddaš son maid máhttá sámegiela. Son láve muhtomin minguin hupmat sámegiela diimmuin. Ja dalle gal dat eará oahppit eai ipmir eai maidege. Ja dat gal lea oba somá. Ja jus don dáppe skuvllas váccát feaskáriid mielde, de leat sámi galbbat miehtá. Eará oahpaheddjiin leat buorit guottut, mun jáhkán. Mii hupmat sámiid birra eará fágain, jus mis leat dat fáddán, nugo servodatfágas. Dat lea dan duohken makkár fáttát mis leat dain eará fágain. Muhto jus lea dáruiduhttima birra fáddá, de mii gal ságastit dan birra. Eará ohppiid mielas lea hui <span type="quote">“tøffa”</span> go lea sámegiella fágan dán skuvllas.</p>
<p>Eanas olbmot sin skuvllas leat hui positiivvalaččat sámevuhtii su birrasis, Biret Elle mielas.</p>
<p>Seammás lohká gávdnot muhtin oahpaheddjiid geat eai váldde vuhtii jus ohppiin lea sámegiella. Viidáset son muitala ahte leat buorit guottut skuvlla oahpaheddjiin ja ohppiin, ja ahte sii ieža vigget oahppat sámegiela ja sii liikojit sámegiel fágii. Son muitala ahte buohkat su luohkás dihtet ahte sus lea sámegiella oahpahus. Somás vásáhussan lohká go ohppiin geain lea sámegiella amasgiellan, geahččalit oččodit su ja eará sámegielat ohppiid oahpahit sidjiide sámegiela. Dalle son dovdá iežas leat hui rámisin.</p>
<p>Muhtin oahpaheddjiin leat positiiva guottut ja geavahit ovdamearkkaid sámegielas dárogielfágii, ja buohtastahttit dán guovtti giela, muitala Rávnná, ja lohká dán su mielas hui somá. Ja go vel oahpaheaddjit gehččet sutnje oažžun dihte duođaštusa jus sii galget čilget sámegiela vuogádaga, ja dát lea su mielas hui positiivvalaš.</p>
<p>Guovtti skuvllas leat oahppit leamaš oktasaš oahppomátkkis. Elle ja Márjá gullaba goabbat skuvlii, ja sin sámegieloahpaheaddjit lágideigga oktasaš mátkki ohppiide. Sii ledje earret eará galledeame Sámedikki. Ná čilge Elle: <em type="italic">.. </em>mii leat leamaš Kárášjogas skuvlamátkkis eará sámegiela ohppiiguin. Mu mielas lea hui buorre go mii beassat dákkár mátkkiide vuolgit. Mii oahpásnuvaimet eará ohppiiguin geain lea sámegiella, ja dál mis leat eanet olbmot geaiguin beassát sámástit dáppe skuvllas. Mii oahpaimet veahá sámi historjjá ja </p>
<p>Sámedikki birra. Dat lei hui buorre.</p>
<p>Márjá lea maiddái duđavaš skuvlla vuoruhemiin sámegiela ektui, erenoamážit dalle go sii besse oahppomátkái fárrolaga eará skuvllain. Ná čilge: dat lea albma liekkus mátki. Dat lei juoga dain buoremus vásáhusain, ja lei hui somá. Dán mátkkis mun bessen oahpásnuvvat buohkaiguin geain lea sámegiella min skuvllas. Dat lei maid somá. Muđui mun in livčče diehtán geat sii leat. Mii han muđui leat beare iežamet luohká ohppiiguin ovttas.</p>
<p>Heitot vásáhusat gal leat maiddai Elles, ja geassá ovdan ovdamearkka maid son vásihii skuvllas mii ii lean su mielas nu vuogas. Son muitala ahte sin skuvllas gehčče ártegit sámegieloahpaheaddjái go son vácci gávttiin. Muhtimiin dáppe leat diekkár ártegis guottut sámiid vuostá, ja dalle gal ii goit lea somá. <em type="bold">4.1.7 </em>Oahppit geat válljejit heaitit sámegielfágas </p>
<p>Jerren dáin ohppiin dihtet go sii ovttage oahppi gii lea heaitán sámegiel fágas. Mons lohká dovdat máŋgasiid geat leat heaitán sámegiel fágain. Son čilge ahte sii válljejedje heaitit danne go eai lean duđavaččat oahpaheddjiiguin, ja ahte sis ledje leamaš hui ollu iešguđetlágan oahpaheaddjit sámegielas, gos muhtimat ledje čuorbbit oahpahit. Oahppit heitet heajos oahpaheddjiid geažil, go dalle šaddá sidjiide beare váttis oahppat, čilge Mons.</p>
<p>Son ieš lei árvvoštallan heaitit sámegielain ovtta gaska, muitala Elle. Son ákkastallá ná:</p>
<p>Dalle go mii molssuimet oahpaheaddji, oaččuimet unnit heivehuvvon oahpahusa. Oahpahus gal lea oahpaheaddji duohken. Lea ollu molsašupmi oahpaheddjiin sámegielas. Mu mielas lea dehálaš čatnat čavges báttiid oahpaheaddjái, ja dan ii beasa go olles áigge oažžut ođđa oahpaheddjiid. Jáhkán ahte earát heitet moivvi geažil. Sii vásihit ahte sii eai oahpa maidege.</p>
<p>Oahppit heitet sámegielas dan sivas go lea nu ollu moivi, leat Márjjá, Rávnná ja Kena oaivvildit dasa manne muhtin oahppit heitet. Sii lohket ahte sii eai oahpa maidege oahpahusas ja dalle easka šaddá sámegielain nu váttis bargat. Ohppiide geain leat máŋga giela sáhttá šaddat váttis earuhit gielaid ja šaddet máŋggat gielat maidda galget konsentreret oktanis.</p>
<p>Su unna vieljaš heittii sámegielain vuođđoskuvllas danne go son hárddáhallojuvvui, Live muitala, ja lohká ahte dalle ii lean <span type="quote">“kula”</span> leahkit sámegiel oahpahusas. Su vielljas ledje nu čuorbbes oahpaheaddjit ja Live árvaladdá ahte su unna vieljažis várra ledje dat seamma oahpaheaddjit geat sus maid ledje. Mánáidskuvllas leat eará ohppiid oaivilat dehálaččat, ja danne su mielas ferte skuvla váldit eambbo duođalažžan ja bargat dákkár áššiiguin, lohká</p>
<p>Live vel.</p>
<p>Sámegiella lea váttis giella oahppat, ja danne ollugat heitet, muitala Biret Elle, geas leat oahppasat geat leat heaitán sámegielas. Son čilge ná:</p>
<p>Dat lea vuosttažettiin váttis giella. Ja jus don álggu rájes gahčat olggobeallái, de lea hui váttis čuovvut mielde. Ja jus it máhte veahá ge sámegiela ovdalaččas go álggát joatkkaskuvlii. Mus lei okta nieida skihpár gii heittii diibmá. Nu ahte lea hui váttis beassat njuolga fas sisa fas, jus leat vajálduhtten buot 10. luohká rájes. Ja jus ieš ii leat engašerejuvvon. Dalle gal šaddá hui váttis. Duiskagielas, spánskkagielas ja fránskkagielas lea ollu eanet viežžat. Ja máilmmis adnojuvvojit dát gielat ollu eanet. Ja jus leat manname dáidda riikkaide, de fertet ollu hupmat dan giela. Muhto ii gostege gávdno báiki gos don fertet máhttit sámegiela. Ii leat dan dihte dárbbašlaš oahppat giela, jus don leat manname juosat.</p>
<p>Sámegiela ii sáhte buohtastahttit eará gielaid ávkkálaš beliin, lohká Biret Elle, ja lasiha ahte dalle gal sámegiella áibbas vuoittáhallá. Lohká iežas baicca hui áŋgirit ovddidit sámegiela olbmáid gaskkas, ja dávjá ságasta iežas olbmáiguin man dehálaš lea máhttit sámegiela. <em type="bold">4.1.8 </em>Sámegiella boahtteáiggis </p>
<p>Buot oahppit jáhkke sámegiela jávket boahtteáiggis vaikko buohkain lea sávaldat ahte giella bisuhuvvošii maiddái boahtteáiggis ja áiggošii hehttet sámegiela oalát jávkamis. Márjjás lea čilgehus dása manne sámegiella ánssáša bissut, ja ákkastii čuovvovaččat:</p>
<p>Mun duođai sávan ahte sámegiella ii jáme oalát. Ja mun in jáhke ge ahte jápmá. Danin go leat nu ollugat geat hupmet dan. Áiggun ieš oahppat sámegiela ja oahpahit iežan mánáide sámegiela. Ja áiggun maiddái bargat oažžut eanet sámegiela oidnosii, skuvllain ja nie. Mun háliidan dan dihte go sámegiella ja sámi kultuvra leat hui dehálaččat munnje. Mu eadni lea munnje muitalan ahte mun lean sápmelaš, ja ahte galggan leat diđolaš. Ja ahte mii leat ollugat min bearrašis geat leat sápmelaččat. Muhto ahte sii eai ieža hálit dohkkehit dan. Dahje juo eai beroš das. Muhto mu eadni lea hui rámis go lea sápmelaš ja dalle mun ge šattan nu. Mus han lea gákti ja mis leat ollu sámi diŋggat. Mis leat duođai maid gietkka. Ja sámi čiŋat.</p>
<p>Nu ahte mii gal leat čeavlát go leat sápmelaččat.</p>
<p>Son muitala iežas eatni oahpahan sutnje nu ollu sámegiela ja sámi kultuvrra birra, danne go su eatnis lea stuora beroštupmi sámi áššiide. Soaitá danne go su eadni ballá sámegiela áibbas jávkát, ja dat lea ággán dasa manin son háliida iežas nieidda oahppat sámegiela skuvllas.</p>
<p>Márjá muitala iežas oahppan ollu dáruiduhttima birra sihke skuvllas ja ruovttus, ja sus lea stuora beroštupmi sámi historjjá birra oahppat.4.2 Sámegiela oahpaheddjiid bargodilli</p>
<p>Oahpaheddjiid bargodilli dáin iešguđet ge skuvllain leat hui máŋggaláganat. Oahpaheddjiin leat eanas seammalágan vásáhusat, muhto maiddái gávdnojit stuora erohusat sin oahpahusa lágideamis ja beaivválaš bargodilis. Gelbbolašvuođalokten lea ášši maid buohkat gesset ovdan ja lohket hirbmat guovddážis sin barggu čađaheamis. Sii govvidit hirbmat stuora váilevašvuođa ja lohket sidjiide unnán gávdnojit fálaldagat sihke kursemiidda ja eará gelbbolašvuođa lágidemiide. Vuosttažettiin muitalit ahte dalle go vuođđooahpahusa oahppoplána ođastus ilmmai (ML06S), de ii lágiduvvon sidjiide ii makkárge kursa fálaldat dán ođastusa olis. Sin deattuhit dehálašvuođa sámegiela oahpaheddjiid gelbbolašvuođaloktemis, ja čuoččuhit ahte sin mielas ii oktage váldde ovddasvástádusa, ii ge oktage ovddidit sin dárbbuid. Sii govvidit sámegielfága ovtta láhkai eallit hui oktonassii. </p>
<p>Sámegiel fága lea dego <span type="quote">“ávdin suolu”</span> mii ii ge gula makkárge eará fágalaš birrasii, govvida</p>
<p>Ánne, gii bargá okto sámegiel oahpaheddjiin sin skuvllas. Ánne joatká muitalit ahte fylkasuohkan lea dušše oktii lágidan kurssa buot joatkkaskuvlla sámegiel oahpaheddjiid váras, ja fuomášuhttá ahte fylkasuohkan lea skuvlaeaiggát geas livčče ovddasvástádus láhčit buori bargodili maiddái sámegieloahpaheddjiid váras. Muittaša vel ahte dát kursa su mielas lei albma buorre doaibmabidju, mii movttáskahtti su váldit oktavuođa fylkasuohkanin oččodit kurssaid maiddái Máhttoloktema ásaheamis, muhto de gal ii dihtton mihkkege. Oahpaheaddjit dovddastit iežaset vuolláneame vuordimis oažžut lágiduvvot fágalaš kurssaid ja eará gelbbolašvuođa loktemiid, vaikko livčče sin mielas hirbmat dehálaš sin barggu olis.</p>
<p>Oahppoplána gelbbolašvuođamihttomeriid čielggadeapmái kursemiid dahje kurssa gos oahppá defineret iešguđet fágalaš sisdoalu leat oahpaheddjiid mielas hui váilevaččat ja masa livčče stuora dárbu. Sii deattuhit ahte sidjiide ii leat álohii dárbu oahppočuoggáide, muhto baicca áibbas dábálaš kurssaide main lea eanet konkrehtalaš sisdoalu. Ánne váldá ovdamearkan Sámedikki skuvlakonferánssa mii lágiduvvo juohke nuppi jagi ja gosa bovdejit buohkaid geat barget sámi oahpahusain. Son govvida konferánssa sisdoalu ná ja lohká ahte <span type="quote">“dohko leat čohkkejuvvon sihke guksi ja guollemuorra, ja dasa leat seaguhan sihke metodihka ja skuvlapolitihka, mat leat bálkestuvvon seamma ruitui. Ja de sii sávvet bures boahtima konferánsii”</span>. Dáinna ovdamearkkain son čilge ahte go dákkár konferánsa lágiduvvo masa maiddái oahpaheaddjit bovdejuvvojit, de fertešii vuosttamužžan čilget geasa dát lea oaivvilduvvon. Son sávvá ahte doppe livčče logaldallan fáttáin mii maiddái livčče ávkkálažžan oahpaheddjiid bargodillái, ja lohká vel ahte son ii sáhte dohko vuolgit moatti beaivái go ii leat sutnje ávkkálaš su barggu dáfus, vaikko muhtomin su mielas galggašii juobe muhtin ge logaldallan dollot sin váras.</p>
<p>Sámegiel oahpaheddjiid ovttasbargu lea juoga maid dát oahpaheaddjit sávvet čađahuvvot, gos sii beasašii eará oahpaheddjiiguin earret eará ságastit fágalaš áššiid ja ávkkástallat nubbi nuppiid gelbbolašvuođas. Skuvllain gos lea dušše okta sámegieloahpaheaddji, váillahit dákkár vejolašvuođa beassat earáiguin deaivvadit danne go lohket iežaset hui oktonassii bargat. Sii lohket iežaset fertet okto gozihit sámegiel fága, ja govvidit bargodiliset lassi noađđin. Dát dilli gártá sidjiide máŋgii lossadin, ja sii sávašii beassat ovttasbargat eará oahpaheddjiiguin sámegiel fágalaš áššiin. Oahpaheaddji barggus sii lohket leat dárbbu bargat ovttas earáiguin sihke ráhkkaneamis, čađaheamis ja erenoamážit fágalaš árvvoštallamis. Ánne govvida bargodilis dáinna lágiin:</p>
<p>Dáppe lean mun okto mu skuvllas, nuppi gávpogis fas lea eará oahpaheaddji gii lea okto. Muhtin skuvllain gal eat eanet oahpaheaddjit, ja sis lea fágabiras. Mus ii eat oktage geainna beasan ságastallat fágalaš áššiid ja bargat ovttas.</p>
<p>Oahpaheaddjit geat barget okto, deattuhit ahte sii leat gergosat ásahit bistevaš ovttasbarggu eará joatkkaskuvllaiguin, gos earret eará beasašii lonohallat vásáhusaid ja gulaskuddat mo earát barget sámegiel fágain obbalaččat. Sámegiel oahpaheaddjit geat barget okto sámegielain sin skuvllas, gullet juogo dárogiel- dahje amasgiella fágajoavkkuide. Skuvllain gos leat eanet sámegiel oahpaheaddjit, lohket alddiineaset sierra sámegiel fágajoavkku gos sii ovttasbarget vahkkosaččat ja lohket leat hui duđavaččat dainna. Sidjiide leat várrejuvvon sierra čoahkkimat gos ságastallet ja plánejit fágaguoskevaš áššiid. Láilá muitala ahte sámegieloahpaheaddjit sin skuvllas plánejit ovttas, danne go sii leat máŋggas geat oahpahit sámegiela dán skuvllas. Sus ii leat leamaš ovttasbargu eará skuvllaiguin, muhto son lea leamaš čoahkkimis gosa maiddái eará skuvllaid oahpaheaddjit ledje boahtán. Su mielas lea buorre go beassá ovttasbargat earáiguin iežas fágas. </p>
<p>Ovtta gaská lei sámegielfágalaš ovttasbargu skuvllaid gaská formaliserejuvvon, muitala</p>
<p>Jovnna. Ja joatká muitaleamis ahte Máhttoloktema oktavuođas álggahuvvui sierra sámioahpahus fierpmádat buot Finnmárkku sámegieloahpaheddjiid váras gosa sii ledje bovdejuvvon fárrui. Jovnna, gii ieš lei dás mielde, lohká dán leat hirbmat buorre ovttasbargun. Diet prošeakta lea dál nohkan ja ovttasbargu heaittihuvvon. Son deattuha ahte muhtin ferte váldit ovddasvástádusa álggahit dákkár doaimma fas, ja lohká ahte jus dákkár bargu šaddá dušše oahpaheddjiid iežaset duohkái, de sáhttá šaddat váttisin ovddidit barggu.</p>
<p>Vuođđooahpahusa iešguđet ge skuvllat geat fállet sámegiel oahpahusa gullet sihke stáhtii, fylkasuohkaniidda ja suohkaniidda, ja dušše dat juohku sáhttá buktit hástalusaid ja váttisvuođaid ovttasbargamii. Su mielas lea hui stuora dárbu sámioahpahusa fierpmádahkii ja ovttasbargamii, erenoamážit skuvllaide gos leat dušše okta dahje moadde sámegielaoahpaheaddji. Sámegielas leat nu unnán ja unnit dat fágabirrasat olggobealde sámi hálddašanguovlluid, ja son fuomášuhttá ahte sámi ohppiide maiddái livčče dárbu ovttasbargat eará skuvllaiguin. Su mielas livčče dát albma buorre jurdda, ja sámegielohppiid oahpásnuhttin eará skuvllaide livčče duođai buorre doaibma. Dan ávkki oaidná son sihke oahpaheddjiid bealis, ja seamma dehálaš livčče ohppiide maiddái. Guovttis dáin oahpaheddjiidinformánttain leaba ovttasbargan sámegiela fága olis ja lohkaba hirbmat buorren vásáhussan, vaikko soai gullaba goabbat skuvlii. Soai muitaleaba iežaska ja ohppiid leamen hui duđavažžan. Oahppit lohke iežaset oahppan hirbmat ollu dáinna oktasaš čoagganemiin ja maiddái ožžon sámegielat ustibiid nuppi skuvllas. Sudnos lea hállu joatkkit dáinna ovttasbargguin boahtteáiggis maiddái. Guokte eará skuvlla ledje maiddái geahččalan álggahit sámegiel ovttasbarggu, gos sii galge neahta bokte gulahallat, muitala Elle. Oahpaheaddjit eai lean nu čeahpit ovttasbargat ja sii eai juogadan oktasaš bargguid, eai ge jearran earáin veahki. Nie de nogai dat ovttasbargu. Sin skuvllas leat álggahan ohppiide fierpmádaga gos sis leat oktasaš prošeavttat ja ovttasbargu. Sii leat muhtomin mátkkoštan ja leamaš unnit mátkkiin gos leat deaivvadan eará ohppiiguin. Elle lohká sus livčče hui dárbu álggahit ovttasbarggu eará sámegiel oahpaheddjiiguin, erenoamážit dán áigge go livčče nu álki gulahallat interneahta bokte.</p>
<p>Sámegiel fágaid ovddasvástádus orru leamen nu eahpečielggas, lohket oahpaheaddjit, ja deattuhit ahte lea lossadin go ii oktage váldde váldoovddasvástádusa sámegiel fágain, eai skuvlaeiseválddit ge riika dásis. Lea maiddái sin mielas eahpečielggasvuohta makkár ovddasvástádus ja váldi Sámedikkis ja Oahpahusdirektoráhtas lea sámegielfágaid ektui, ja sin mielas lea šaddan nu ahte buohkat luhttet Sámedikki nákce dustet buot sámi fágalaš dárbbuid.</p>
<p>Oahpaheaddjit deattuhit garrasit váilevašvuođa go ii oktage váldde ovddasvástádusa sámegiela oahpahussii obbalaččat. Sámegiel fágas leat nu ollu bealit mat leat váilevaččat, erenoamážit go ohppiide galgá láhčit buori oahpahusa. Sii čujuhit earret eará</p>
<p>Oahpahusdirektoráhta neahttasiidduide gosa leat čohkkejuvvon buorit veahkkeneavvut ja fágalaš dieđut buot eará fágaide, earret sámegiel fágaide. Doppe gávdnojit buot dieđut maid oahpaheaddjit dárbbašit ovdamearkka dihte go galget ohppiid ráhkkanahttit loahpalaš eksámeniidda. Doppe leat maiddái reaiddut mat leat hui ávkkálaččat oahppoplána mihttomeriide, nu go ovdamearkateavsttat oktan árvvoštallamiin. Sámegiel fágaide leat dákkár veahkkereaiddut hirbmat váilevaččat. Oahpaheaddjit vurdet ahte sii geat stivrejit sámefágaid váldet ovddasvástádusa ovddidit ja gozihit dáid dárbbuid. Ánne govvida sámegiel fágaid leat dego: <span type="quote">“...spáppat gaskal Sámedikki ja Oahpahusdirektoráhta, maid bálkkodit duohkot deike”</span>. Son čuoččuha ahte Norgga stáda ii leat váldán makkárge ovddasvástádusa ovddidit sámi oahpahusa. Son lea fuomášan maŋemus áiggiid sámegiel fágaide leat ihtán moadde neavvaga Oahpahusdirektoráhta neahttasiidduin, muhto jus fas buohtastahttá eará fágaid neavvagiiguin de doppe leat stuora erohusat. Norga lea geavahan stuora ruđa defineret sisdoalu buot eará fágaide, muhto ii oktage leat váldán ovddasvástádusa defineret sámegiel oahppoplánaid. Ja go dákkár čilgehus ii gávdno, de lea liige váilevašvuohta go dohkálaš oahpponeavvut eai ge gávdno. Oahpaheaddjit jerret manne dárogiel fágat leat nu ollu ovdalis, ja muitalit ahte dain oahppogirjjiin leat gelbbolašvuođamihttomeriid sisdoallu definerejuvvon gárvvisin, ja dát álkidahttá oahpaheddjiid barggu. <em type="bold">4.2.1 </em>Oahpponeavvut </p>
<p>Sámegiela oahpponeavvodilli leat hirbmat váilevaš, gávdnojit unnán oahppogirjjit ja eará heivehuvvon oahpponeavvut ohppiide iešguđet dásiin, lohket oahpaheaddjit. Oahppogirjjit mat leat gávdnamis leat boaresmállegat ja unnán ođasmahttojuvvon. Ođđaseamos oahppogirjjiide eai leat ráhkaduvvon bargogirjjit ja dalle dat doibmet dego teakstačoakkáldahkan. Sii muitalit iežaset geavahit ollu áiggi ieža ráhkadallat bargobihtáid ja eará oahpponeavvuid. Sii maiddái lohket ahte soaittášii gávdnot buorit teavsttat maid sáhttá geavahit oahpahusas, muhto dáin oahpaheddjiin ii leat vejolašvuohta oaidnit buot mii leažžá gávdnamis sámi čállosiin sin iežaset skuvllain mat leat gávpogiin guhkkin eret sámi váldogirjerádjosiin. Sin skuvlagirjerájus diŋgo dušše daid girjjiid maid oahpaheaddjit ieža sávvet, ja jus oahpaheaddji ii dieđe mat leat gávdnamis, de dalle skuvllat eai dieđe diŋgot daid. Sámegiella nuppegielagiid muhtin dásiide eai oba gávdno ge oahppogirjjit sin dieđus, lohket oahpaheaddjit. Dát dagaha ahte sii šaddet atnit ollu áiggi ohcat teavsttaid, heivehit daid ja ieža ráhkadit bargobihtáid. Dát áigi váldo sin oahpahusa ráhkkananáiggis, ii ge galggašii geavahuvvot oahpponeavvo buvttadeapmái.</p>
<p>Oahpponeavvodilli lea hástalussan ja váttisvuohtan, maiddái Jovnna mielas vaikko son lohká dán dili sakka buorránan. Son muitala iežas bargan máŋganuppelohkái jagi joatkkaskuvllas sámegiel fágain, ja son lea olleš áigge váillahan buriid oahpponeavvuid, dakkáriid mat gokčet fága dárbbuid ollislaččat. Su mielas lea buot mii boahtá buorrin sidjiide, ja muitala dál aiddo ilbman guokte buori girjji sámegiela vuosttašgielagiidda. Son čujuha ahte sámegiella nubbigiela oahpahussii váilu ollu, muhto sámegiela amasgielas lea heajumus oahpponeavvodilli. Sámediggi ii leat juste vuoruhan ruhtadeami amasgielat oahpponeavvuide, ja leat ruhtadan vuosttažiin sámegiela vuosttašgiela oahpponeavvuid, mii dagaha ahte lágádusat eai dalle produsere amasgielat oahpponeavvuid go eai oaččo doarjaga dasa. Son oaivvilda sámegiela amasgiela oahppit dávjá válljejit amasgiela álggus go álget sámegiel oahpahussii. Dát oahppit geat leat ohcagoahtán iežaset sámi ruohttasiid ja iešdovddu nannema, ja dalle lea sidjiide buoremussan álgit amasgielain. Danne livčče dárbu buriid oahpponeavvuide dan fágii maiddái. Dilli lea ain nu ahte sámegiel oahpaheaddji ii beasa válljet oahpponeavvuid gaskkas, son ferte baicca bargat ollu ieš gávdnan dihte buriid neavvuid mat gokčat oahpahusa mihttomeriid. Son fuomášuhttá ahte jus oahpaheaddji gille bidjat ollu návccaid ohcat teavsttaid ja ávdnasiid oahpahussii, de gal gávdnojit. Dalle ferte ohcat juohke sajis, sihke neahtas, girjerádjosiin ja eará sajiin. Dán áigge son lohká iežas heaitán ieš ráhkadeamen oahpponeavvuid, muhto son dagai dan ollu ovdal. Dál sutnje leat čoagganan dan mađi ollu materiála ahte son birge dainna, ja lohká leamaš dakkár prošeavttain mielde gos lea ožžon buori obbalašgova oahpponeavvo hivvodagas. Dáid bargguid bokte lea oahppan fágadidaktihka, mii leat sutnje hui ávkkálažžan go galgá bargat fágain. Dál beassá son eanet áiggi geavahit oahpahanstrategiijaid ráhkkaneapmái ja gielladomeanaid lágideapmái.</p>
<p>Oahpponeavvut mat gávdnojit leat hui heittogat Ánne mielas, ja lohká dan dili leamen hui vahágin, go vel ii oktage oahpat sámegieloahpaheddjiide oahpahus guoskevaš áššiid. Sii fertejit ieža ohcat sámegillii čállosiid ja veahkkeneavvuid duoppe dáppe. Son lohká gávdnot moadde girjji maid sáhttá geavahit, muhto mat guhkkin eret gokčet buot oahppomihtuid, ja de son ferte ieš ráhkadit, ođasmahttit ja heivehit oahpahussii. Son muitala viidáset ahte go juohkehaš ieš ráhkadallá veaháš oahpponeavvuid, ja go lea guhká bargan, de gal jagiid mielde čohkkojit ávdnasat, ja lohká iežas olles áigge leat ozus. Ja muhtomin son lohká gávdná feara maid. Bargu mainna lea eanemus rahčan, lea gávdnat vuogas ja heivehuvvon girjjálašvuođa teavsttaid ja lohkamuša su ohppiid váras. Dávjá leat teavsttat beare váddásat ja dalle son ferte heivehit ja álkidit sisdoalu ja njulgestaddat grammatihkalaš sojahemiid mat leat beare váddásat. Son rehkenastá iežas geavahit ollu eanet áiggi oahpahusa ráhkkaneapmái go eará fágaid oahpaheaddjit.</p>
<p>Galggašii gávdnot okta oahppogirji mas leat buot mihttomearit nu go eará fágain gávdnojit, lohká Elle ja muitala ahte unnán oahppogirjjit dagahit váttisvuođaid. Sámegiel oahpaheaddjit fertejit ohcat feara gos ja de goarrut čoahkkái oktasaš oahpahuslágideami. Son govvida dili ná:</p>
<p>Okta girji geahpedivčče oahpaheddjiid bargodili sakka. Eará fágain leat interaktiivvalaš barggut maiguin beassá varieret oahpahusa, gos leat suohtas bargobihtát mat movttiidahttit ohppiid. Sámegiel pedagogalaš spealut eai ge gávdno, mat dagahivčče giellaoahppama suohttaseabbon. Sámegieloahpahus sáhttá šaddat boares áigásažžan, go eai gávdno buorit oahpponeavvut. Gávdnojit nu unnán gelddolaš veahkkeneavvut dán áigásaš ohppiide, geat leat nu kritihkalaččat. Gávdnojit nu ollu <span type="quote">“fancy”</span> reaiddut muđui nuoraide.</p>
<p>Váilevaš oahpponeavvo dilli leat sii juo vásihan guhkit áigge, ja eai dál ge leat vel girjjit ilbman. Márjá lohká váddáseamos bealli oahpahusas lea go eai leat doarvái oahpponeavvut. maiddái son namuha ahte vuosttašgielagiidda leat boahtán guokte buori girjji, muhto eai leat ráhkaduvvon bargogirjjit. Son lohká maiddái ahte livčče álki jus buot livčče ovtta girjjis gávdnamis, ja jus girjjiide gávdnošii interneahtta siiddut gosa barggut biddjojit. </p>
<p>Nuppegielagiidda galggašii gávdnot hui buorit girjjit vai oahppit eai dolkka. Ná son čilge iežas dili go galgá oahpahit. . .. leat hui váddásat dat oahpponeavvut, eandalii daidda 2. gieldagiidda,gal mu mielas lea váivi ahte vel ge min skuvllas atnit Davvin girjjiid maiguin leat bargan 30 jagi dássái.</p>
<p>Son muitala ahte lea geavahan osiid nuoraidskuvlla girjjiin, vaikko ii leat su mielas nu buorre girji muhto dát gokčá muhtin oahppomihttomeriid. Dasa lassin leat boahtán <em type="italic">Giellasuonat </em>ja </p>
<p><em type="italic">Gealbosuonat </em>girjjit, dát leat dušše lohkangirjjit, ja daidda eai ge gávdno hárjehusat muhto liikká lohká leat dáid buorebun go ii mihkkege. Dákkár girjjit dagahit lassi barggu go galgá oahpahit, go eai gávdno ollislaš oahppogirjjit main leat sihke teavsttat ja bargobihtát. </p>
<p>Dárogiela máhpain gávdnojit buot maid dárbbaša giellaoahpahussii, muitala Máret, ja lohká iežas viežžat ollu veahki doppe. Dain máhpain leat ollu evttohusat ja ovdamearkkat oahpahussii. Doppe leat maiddái gárvves analyserejuvvon teavsttat ja lassin gávdnojit dievva teavsttat oktan ovdamearkkaiguin vai oahpaheaddji oaidná mo sáhttá bargat guhtege teavsttain oahpahusas. Dat lea hirbmat ávkkálaš veahkki oahppái go lea bargame teavsttaiguin. Dasa leat biddjon ovdamearkkat makkár váikkuhangaskaoamit ja retoralaš váikkuhusat teavsttas leat. Gávdnojit ollu kreatiivvalaš ovdamearka teavsttat ohppiide dárogielas.</p>
<p>Dát oahpaheaddjit buohtastahttit iežaset dárogielfága oahpaheddjiiguin, ja lohket sin ožžon vaikko man ollu áiggi ja veahki čielggadit oahppoplána mihttomeriid, ja dan sii leat bargan iežaset ovttasbargočoahkkimiin. Dasa lassin leat dát fágaoahpaheaddjit ožžon ollu kursafálaldagaid mo bargat fágaiguin Máhttoloktema oahppoplána olis. Ánne muitá dalle go skuvllaide bođii Máhttolokten oahppoplánii geahččalaneksempelára, de šadde dárogiel oahpaheaddjit ieža kopieret oahppoplána ovdal go dat deaddiluvvui. Son muitá dan rieja mii hárbmadii sin garrasit go dát dagahii liige barggu. Dárogiel oahpaheaddjit sin skuvllas árvvoštalle gáibidit liige bálkká dan barggu ovddas. Dát oahpaheaddjit šadde dalle maiddái kopieret oahppogirjjiin mat eai lean vel deaddiluvvon, vaikko sis han ledje gárvves girjjit maid besse kopieret, de aŋkke suhttadii dát dilli sin. Dat lei duođalaš ášši man birra mediat čálle ollu, dan dihte go dat oahpaheaddjit šadde kopieret sin fágaide girjjiid mat eai lean gárvásat, muittaša Ánne. Ja de son buohtastahttá sámegieloahpaheddjiid dili, geain eai leat gárvves girjjit ge maid besset kopieret, ja lohká sin álggos ieža fertet produseret daid.</p>
<p>Dárogieloahpaheddjiide lágiduvvojedje dalle ollu kursemat ođđa oahppoplána mihttomeriid váste. Ja fas buohtastahttá sámegiel oahpaheddjiiguin geat galget máhttit dan mii gáibiduvvo oahppoplánas, vaikko eai leat ovttage kurssa ožžon. Dárogiel fágas leat buorit oahpponeavvut gosa leat biddjon visot gelbbolašvuođamihttomearit maid oahppit galget máhttit, ja sidjiide lea ráhkaduvvon okta oahppogirji masa leat biddjon visot oasit, sihke bargobihtát oktan vástádusaiguin. Dat oahpaheaddjit besset dainna ovttain girjjiin bargat, ja sihkkarastit ahte oahppit ožžot oahppoplána mihttomeriid gokčojuvvot. Lassin gávdnojit ollu neahttabuktagat, ja namuhuvvo joatkkaoahpahusa neahttabáikki mii lea oktasaš digitálalaš oahpponeavvočoakkáldat joatkkaoahpahussii. Doppe gávdnojit buot fágaide barggut ja neavvagat, earret sámegiel fágaide. Dán neahttabáikki leat fylkasuohkanat álggahan oahpaheddjiid váras lassidoarjjan ja geahpedan dihte oahpaheddjiid barggu. Sámegiel oahpaheddjiide lei ovdal vuoliduvvon oahpahusáigi dahje lassinoađđedoarjja, nu gohčoduvvon konverterenáigi. Dát šiehtadus lea heaittihuvvon, ja oahpaheaddjit lohket sii galggašii liige bálkká oažžut dahje unniduvvot oahpahusdiimmuid dan dihte go sámegiel fágain leat váilevaš oahpponeavvut ja sámegiel fágalaš ovddasvástádus lea biddjon sin háldui.</p>
<p>Dan dihte oaivvildit oahpaheaddjit ahte livčče dárbu dákkár ortnegii ain otná beaivvi ge. <em type="bold">4.2.2 </em>Njálmmálaš gulahallan </p>
<p>Ohppiin lea heajos fágalaš vuođđu go álget joatkkaskuvlii, oaivvildit oahpaheaddjit ja muitalit dávjá vásihit ahte ožžot ohppiid sámegiel oahpahussii geain lea vuollegis dássi. Sii lohket dáin ohppiin ii leat dat fágagelbbolašvuohta mii oahppoplána vuođul vurdojuvvo, ja jus oahppit eai leat joksan daid mihttomeriid, de ožžot stuora váttisvuođaid go bohtet sin lusa.</p>
<p>Joatkkaskuvllas leat alla gáibádusat, mii fas dagaha ahte sidjiide šaddá váttisin deavdit buot váilevašvuođaid mat dáin ohppiin leat. Dát sáhttá mielddisbuktit ahte sii dávjá šaddet ohppiid sirdit vuolit dássái. Oahpaheaddjit imaštallet manne oahppit eai leat oahppan dan maid vuođđoskuvlla oahppoplána gáibida, vaikko eatnasat sis leat ožžon oahpahusa logi jagi. Sii maiddái jerret manne dát oahppit eai leat ovdánan fágalaččat. Dákkár váilevaš giellamáhttu ja fágaduogáš buktá hástalusaid ohppiide, go dalle šaddet stuora erohusat ohppiid fágalaš dásiin.</p>
<p>Joatkkaskuvllat bidjet dávjá sámegielohppiid seamma jovkui vaikko leat stuora fágalaš erohusat, ja sámegielluohkás dábálaččat ii leat oktage oahppi seamma dásis, ja dalle fertejit oahpaheaddjit olles áigge differensieret oahpahusa. Oahpaheaddjit maiddái geavahit guhkes áiggi guorahallat ohppiid fágalaš dási gávnnahan dihte maid sii máhttet. Máret evttoha giellabessiid lágideami nuppigiela ohppiide, ja lohká ahte su mielas galggašii oahppoplánii juo biddjot gáibádussan gielladeaivvademiid lágideapmi gos oahppit šattašii eanet gulahallat sámegillii. Dalle dát geatnegahtášii maiddái skuvllaid eambbo oassálastit ohppiid giella ovdáneapmái. Son čujuha eksámenii ja lohká diehtit man ollu eksámenis gáibiduvvo. Dalle galget oahppit presteret hui ollu sihke čálalaččat ja njálmmálaččat, ja son háliidivčče ahte su oahppit cevzet sámegiel eksámena.</p>
<p>Oahppit ságastit nu unnán sámegillii, lohket oahpaheaddjit, ja oaivvildit dan leat stuora hástalussan. Elle lohká iežas maiddái dárbbašit oahppat mo ohppiide ovdánahttit njálmmálaš giela vai sii duostagoahtit hupmat, ja lohká: <span type="quote">“Mus galggašii sierra čoavdda mainna raban ohppiid duostilvuođa sámástit”</span>. Oahpaheddjiid sávaldat lea ahte sámegiella galggašii gullot maiddái olggobealde sámegiel luohkkálanja, vai oahppit duostagoahtit hupmat eará arenain.</p>
<p>Oahpaheaddjit vásihit ahte oahppit jorgalit dárogillii dakkaviđe go lávkejit olggobeallái luohkkálanja, ja lohket ieža galggašii nagodit doalahit gulahallama sámegillii, daid háviid go deaivvadit ohppiiguin olggobealde skuvlla seinniid ja eará diliin go dušše oahpahusas, ovdamearkka dihte friddjaáiggis gávpogis. Dalle oahppit soaittášii nagodit čatnat giela olbmui ja dainna lágiin duostagoahtit sámástit olggobealde skuvlla. Sámegillii ságastallan ii galggašii šaddat beare mánnálaš ja ovttageardán, lohket oahpaheaddjit, ja moitet váttisin oažžut ohppiid searvat njálmmálaš doaimmaide go sis leat nu unnán áššit man birra besset humadit.</p>
<p>Ságastallan galggašii heivehuvvot ohppiid dássái, ja seammás bisuhit ságastallama nuoraid beroštumiide. Oahpaheaddjit váillahit buriid vugiid mo ohppiin ovdánahttit sin njálmmálaš gulahallama. Dasa lassin muitalit ohppiin váilut muhtima geainna besset sámástit skuvladiimmuid olggobealde ja sin astoáiggis. Eará sámegielagiiguin ja vaikko geainna sáhttá šaddat váttisin álggahit ságastallama ja gulahallat sámegillii, go dávjá eará olbmot eai ipmir váldit vuhtii ohppiid dási, ja sii maiddái eai ge máhte heivehit ságastallama pedagogalaččat. Ja dávjá de jorgalit dárogillii. Ohppiid ruovttuin ja lagasbirrasis dávjá eai máhte sámegiela, nu ahte sámegiella gullo dušše skuvladiimmuin, iige oahppi lagasbirrasis. Áidna vejolašvuohta ovdánahttit njálmmálaš giellamáhtu lea go sii ieža diđolaččat bargat diimmuin, ja vel ieža oččodit ságastallanguimmiid olggobealde skuvlla. Buot dáid váilevaš beliid lohket oahpaheaddjit leat váilevažžan ohppiid sámegiela ahtanuššamis.</p>
<p>Sámegiella ii adnojuvvo albma fágan ohppiid bealis, čuoččuhit oahpaheaddjit, ja lohket áicat iežaset skuvllas ja muđui servodagas guottuid sámegiela vuostá. Sámegielfága lea unnán oidnosis skuvllas, lagasbirrasis ja muđui gávpot servodagain, ja sámegiel gelbbolašvuohta ii ge adno seamma ávkkálažžan go dárogiella- ja reálafágat. Ollu digaštallamat mediain ja garra oaivilat politihkkariin govvidit sámegiela gelbbolašvuođa unnán ávkkálažžan nuoraid boahtteáiggis, man haga olbmot birgejit bures bargoeallimis. Sámegiella lohkkojuvvo juogalágan lassi fágan dahje ge ovttalágan astoáiggedoaibman mainna sii skuvllas besset golahallat áiggi, lohká okta dáin oahpaheddjiin. Ovdamearkan muitala son ahte skuvla ii oza sadjásačča jus sámegieloahpaheaddji lea buohcci, ja oahppit manahit oahpahusa. Sii eat oaččo daid diimmuid šat maŋŋel gokčojuvvot go ohppiin muđui lea dievva diibmoplána. Dákkár vásáhusain skuvla ovddida signálaid ahte sámegiela massin ii leat vahágin. Oahppit oidnet ahte skuvlla bealis ii daga maidege jus sii masset sámegiel diimmuid.</p>
<p>Ánne čilge ná:</p>
<p>Sámegiela ii oktage váldde duođalažžan, ii ge lohkkojuvvo albma fágan. Mun eahpidan ahte Sámediggi ge váldá sámegielfágaid duođalažžan. Sámegiella lea juoga mainna muhtimat besset buđaldit, jus sii juo duođai nu háliidit dan.</p>
<p>Sámegiella lea unnán oidnosis ja geavahuvvo dušše sámegiel oahpahusas, lohket oahpaheaddjit ja váldet ovdamearkan ahte go oahppit guđđet sámegiel oahpahusa de lea dárogiella aivve sin birrasis, ja dakko bokte juo oahppit vásihit ahte sámegillii ii leat ávki eará go sámegiel oahpahusas. Ná čilge Láilá:</p>
<p>Sámegiella lea nu unna gielaš ja unnán olbmot hupmet dan. Mu mielas lea dát hehttehussan giela ovdánahttimis. Mis sámiin lea hástalus ahte mii ollesáigge fertet muittuhit earáid ahte galggašii muitit min maiddái. Stuorámus hástalussan lea goit ge mo ohppiide fuomášuhttit masa sámegiela galget geavahit ja makkár ávkkálašvuohta dán giellagelbbolašvuođas lea. Oahppit geat duođai háliidit oahppat gal oidnet dán dárbbu. Ja sis gal maid ovdána giellamáhttu ja šaddet dáđi mielde doaibmi guovttegielagin.</p>
<p>Sis leat stuora ovdamuni. Mun sávan ahte sin gelbbolašvuhtii boahtá ávkin olggobeallái sámi guovddášguovlluide. Jus sii vel čađahivčče alit oahpu ja oččošii ja barggu dáppe de sáhttá nuppe bealis šaddat váttisvuohtan ahte mo dáid nuoraid oččodit fas fárret ruovttoluotta, gos sii duođai dárbbašuvvojit guovlluin gos sámegiella lea unnit logus.</p>
<p>Duohtavuohtan lohká, ahte lea unnán sámegiella oidnosis sin guovllus, ja leat unnán oahpponeavvut, áviissat ja eará mediafálaldagat. Sámegiella ollislaččat servodagas lea nu čihkosis árgabeaivválaččat, jus buohtastahttá dárogielain ja eŋgelasgielain. Ja dát saddá de stuorámus goazan sámegiela ahtanuššamis. <em type="bold">4.2.3 </em>Sámegiella ii leat oassin eará oahpahusas </p>
<p>Sámegiel fága ii leat integrerejuvvon eará oahpahussii sin skuvllas, muitala Ánne, ja lohká ahte lea guhkes lávki ovdal go buot oahpaheaddjit váldet duohtan sámi fáttáid oahppoplánain.</p>
<p>Son lea ieš bargan sámiáššiid ovddidemiin, ja jáhkká ahte ii leat oahpaheddjiid vuostemiella, muhto leat unnán sámiid birra oahppogirjjiin, eanemusat guokte siiddu oktan govaiguin servodatfágagirjjiin. Eatnasat barget sámi fáttáiguin sámi álbmotbeaivvi ávvudeami oktavuođas, sin skuvla lea lágidan miniseminára sámi girječálli Anders Larsena ja su bargguid birra ja buot fágat barge dainna fáttáin dalle. Fylkasuohkan lei juolludan ruđa sámi álbmotbeaivvi ávvudeapmái, ja de biddjui sierra bargojoavku gos sámegieloahpaheaddji maiddái lei mielde. Skuvla lei hui duđavaš dainna bargguin. Sin skuvllas ii leat oktage jearran sus veahki sámi fáttáid oahpahit dahje ohcat dieđuid, muhto son lea ieš jurddašan fállat iežas oahpahit dáruiduhttima birra danne go leat nu unnán oahppit geat dihtet dan birra. Sámegiel oahppit maiddái leat su ávžžuhan mannat eará luohkáide skuvllas muitalit dán dehálaš fáttás, ja lohket ahte skuvllas dihtet nu unnán dán birra, ja dat lea su ge mielas hui dehálaš oahppat buohkaide dáppe davvin. Su mielas skuvlla feaskáriin vuhtto diehtemeahttunvuohta, go su oahppit ieža leat bivdán su mannat oahpahit dán birra. Su oahppit dihtet ahte eará oahppit eai dieđe maidege dan birra, ja dalle fertejit sii vástádallat gažaldagaid eará ohppiide dan birra.</p>
<p>Ovttasbargu eará oahpaheddjiin sin skuvllas lea váilevaš, vaikko son gullá ge skuvlla giellaossodaga vuollái, muitala Ánne. Viidáset lohká váillahit ovttasbargat earáiguin iežas fága siskkobealde, vaikko dat orru leamen veadjemeahttun. Ná son čilge: <span type="quote">“Sámegiel oahpaheaddji lea okto siellu, geas ii leat okta ge geainna ovttasbargá”</span>. Sus leat muhtin oktasaš áššit amasgielat oahpaheddjiiguin ja muhtin oasit fas dárogiel oahpaheddjiiguin, son lea biddjon giellafágalaš joavkkuide. Sámegiella lea oassin sin skuvlla oahppofálaldagain, muhto son ii ovttasbargga eará oahpaheddjiiguin, muitala Elle. Skuvlla hálddahus lea su mielas hui čeahppi sámegiela ovddidit ja váldá dan barggu duođalažžan. Son maiddái dovdá iežas bures dohkkehuvvon earáid gaskkas skuvllas, ja lea iežas mielas dábálaš oahpaheaddji sin skuvllas nu go buot earát ge sin skuvllas. Sin skuvllas lea nana sámevuohta vaikke lea olggobealde sámi hálddašanguovllu, ja dalle son ii dárbbaš sámevuođa ovddidit. Máret muitala ahte son lea biddjon eŋgelasgiela ja amasgiela oahpaheddjiid jovkui dalle go sis lea oahpaheddjiid ovttasbargu. Son dovdá iežas bures dohkkehuvvon sin skuvllas ja sii áddejit maiddái ahte sus lea hui oktonas bargu. Son oainnášii bealistis buoremussan beassat ovttasbargat oahpaheddjiiguin geain lea sámegiella fágan. <em type="bold">4.2.4 </em>Sámi áššiid ovddideamis </p>
<p>Sámegiel oahpaheaddjit lohket máŋgii dovdat iežaset barggus maiddái leat sámi kulturovddasteaddjin. Jovnna gal oaivvilda ahte sámegieloahpaheaddji bargu ii galgga leat juogalágan kultuvrralaš figuvran, muhto oahpaheaddji berre baicca leat ovdagovvan. Lasiha vel ahte su mielas sámegieloahpaheaddji barggus leat sihke ovdamunit ja heajos bealit, ja lea hui individuálalaš mo guhte ge dan ovddida. Son lohká sáhttit ipmirdit ahte muhtimiidda šaddet váttisvuohtan jus vurdojuvvo ahte sámegieloahpaheaddji galgá máhttit visot. Ja jus vurdojuvvo ahte sii galget máhttit giela lassin veaháš maidge, nugo juoigat, duddjot ja buot eará mii guoská sámevuhtii. Son lohká vel ahte sii leat buohkat resursan, juohkehaš iežas vugiin, ja de ferte sámiservodat ieš veardádallat dan čehppodaga. Muhto jus olmmoš lea rabas ja vuoiggalaš dasa ahte ii son máhte buot, de ii dáidde leat váttisvuohtan. Diet rabasvuohta lea erenoamáš dehálaš ohppiid ektui, son deattuha. </p>
<p>Jus šaddet digaštallamat sámi áššiin, lohká Elle, de son diehttelasat ferte ákkastallat sámiid beali, erenoamážit mii guoská sámi servodahkii, sámi identitehtii ja sámi áššiid áddejupmái.</p>
<p>Son lohká leat ovdamunnin jus oahpaheaddji máhttá ákkastallat ja reflekteret áššálaš vugiin, muhto muhtomin lohká šaddat váttisin digaštallat go ieš ii hálit nákkáhallat ja šaddat dakkár kultuvrralaš bealušteaddjin, danne go dákkár áššit máŋgii šaddát nu máŋggabealagat.</p>
<p>Oahpaheaddjit ja su bargoskihpárat eai digaštallá danne go eai háliidit stigmatiseret sámiid, muhto baicca diehtemeahttunvuođa geažil. Son ii jáhke ahte eará oahpaheaddjit vuosttildit ja garvet bargamis sámi fáttáiguin, muhto dat dáhpáhuvvá eahpediđolaččat. Son oaivvilda goit ge ahte lea maiddái sámegieloahpaheaddji ovddasvástádus čilget sámi áššiid earáide.</p>
<p>Sámegiel oahpaheaddji berrešii bearráigeahččat maiddái mo eará fágat barget sámi fáttáiguin sin oahpaheamis, oaivvilda Ánne, ja geassá ovdan eará fágaid ovddasvástádusa sámi fáttáid oahpahit buot skuvlla ohppiide. Son lea vásihan ahte eará oahpaheaddjit eai oahpat dan mii gáibiduvvo oahppoplánain, ja lohká ahte son gal ii mana earáide muitalit maid ja mo sii galget bargat. Seammás lohká ahte son ii gal bala earáid fuomášuhttit mii lea váilevaš sin barggu čađaheamis, go fal oaidná váilevašvuođaid ohppiid sámikultuvrra- ja historjjá gelbbolašvuođas. Son deattuha ahte lea gearggus fuomášuhttit buot mii ii bargo riekta, ja lohká ahte jus olmmoš háliida leat dakkár oahpaheaddji go son lea, dalle ii sáhte maŋos lávket ja geassádit makkár ge sámi áššiid ovddideamis. Son deattuha ahte lea hui dehálaš beroštit ja dieđihit buot mii ii leat riekta. Son mieđiha ahte olmmoš sáhttá leat máŋggalágan sámegieloahpaheaddji ja čilge ná:</p>
<p>Don sáhtát válljet ahte dušše oahpahit, ja dakkárat leat máŋggas mis. Muhto mun lean válljen doallat ortnega ja čuovvut njuolggadusaid. Mun in seagut earáid oahpahussii, vaikko máŋgii lean suorganan. Go lean vásihan ahte oahppit eai máhte sámi historjjá, de mun sáhtán ohppiin jearrat ahte ehpet go dii máhte dien ge. Ja vuorddán ahte oahppit máhttet daid áššiid. Mun seammás dieđán bures ahte dán fáttá birra čuožžu oahppoplánas, ja mun lea maiddái ieš lean leamaš fylkka sámi sisdoalu bearráigeahččanjoavkkus.</p>
<p>Ánne deattuha vel ahte olmmoš sáhtát válljet leat dakkár sámegieloahpaheaddji gii dušše berošta sámegielfágas, ja dalle sáhttet earát navdit ahte dat áidna maid don máhtát lea sámegiella. Láilá ges dovdá iežas sámegiel oahpaheaddji barggus šaddan dego sámi kulturguoddin, gii galgá representeret ja bealuštit sámevuođa. Su mielas gal dat ii leat lossat iešalddis, muhto lohká ahte son de dovdá iežas leahkime hui sápmelažžan, ja dalle ferte maiddái leat hui perfeakta. Dát bealli sáhttá muhtomin šaddat váttisin, go son ieš vuige ahte ii máhte ja dovdda buot sámi áššiid. <em type="bold">4.2.5 </em>Sámegiella nuppigiela oahppoplána </p>
<p>Oahpaheaddjit lohket oahppoplána leat beare rabasin ja unnán konkrehtalažžan, ja lasihit ahte muhtin gelbbolašvuođamihttomeriide leat beare alla gáibádusat nuppigiela ohppiide. Jus váldá vuhtii ahte nuppigiela ohppiin lea sámegiella dušše moadde diimmu vahkus, dalle lea sin mielas veadjemeahttun joksat buot oahppoplána mihttomeriid. Oahpaheddjiid mielas oččošii váldit eret muhtin mihttomeriid mat sin mielas njuolgut leat dárbbašmeahttumat, ja lohket ahte ii leat doarvái áigi bargat nu ollu sámegiel oahpahusas ahte ollejit bargat buot mihttomeriiguin vuđolaččat vai oahppit ohppet daid albma ládje. Sii sávašii oahppoplána dakkár hámis mii eanet ovddida ohppiid giellaoahppama ja deattuhivčče fáttáid mat eanet ovddidit njálmmálaš gulahallama geavatlaš beliid vai vuosttamužžan oahpašii gulahallat earáiguin. Nubbe váttis beallin lea go sii šaddet árvádallat guđe dássái guhtego oahppi gullá, go oahppoplána dásit leat nu eahpečielgasat. Máŋga mihttomeari leat oahpaheddjiid mielas dárbbašmeahttumat ja šaddet beare váddásat oahppat ja namuhit earret eará oasi gos galget sámegiela hámi ja sisdoalu čilget. Ohppiin lea dárbu dán máhttui, ja lohket ahte sii illá ohppet dábálaš árgabeaivve ságastallama.</p>
<p>Sámegiela ja eŋgelasgiela oahppoplánat orrot leamen buohtastahttojuvvon, Láilá navdá, ja lohká ahte dát ii leat rievttalaš. Sámegiella lea nu unna gielas ja nu unnán oidnosis, ahte dan lea váttis oahppat eará sajiin go oahpahusas. Eŋgelasgiella lea máilmmigiella ja oidnosis juohke sajis, danne su mielas ii sáhte ge veardidit dan guovtti giela.</p>
<p>Orru maiddái nu ahte sámegiel oahppoplána leat buohtastahtton eŋgelasgielain, ja doppe leat nu ollu oahpponeavvut. Jáhkket go ahte sámegiella galgá gilvalit eará fágaiguin ja ahte mii oahpaheaddjit ieža galget produseret oahpponeavvuid?</p>
<p>Ohppiin váilu sámegiel giellabiras gos besset gulahallet sámegillii, ja de lea váttis olahit oahppoplána mihttomeriid, deattuha Máret. Ná son čilge oaiviliiddis:</p>
<p>In dieđe maid dainna galggašii bargat. Mu mielas dat lea veadjemeahttun bargu oahpaheddjiide moatti diimmus oahpahit dan giela nu ahte oahppis boahtá doaibmi guovttegielat.</p>
<p>Sámegiela nuppigiela oahppoplánas leat menddo alla gáibádusat ja mihttomearit, Elle mielas ja lohká ahte go son oaidná oahppit eai nákce čuovvut bajimus dási, de son láve evttohit sin sirdit vuolit dássái. Vaikko ieš ii leat duhtavaš go nu bargá, de son dahká dan mii ohppiide lea buoremussan.</p>
<p>Oahpaheaddjit eai loga alddiineaset doarvái gelbbolašvuođa oahpahit buot dáin gelbbolašvuođamihttomeriid. Ánne mielas leat oahppoplánas dakkár gáibádusat maid oahpaheaddjit ieža eai ge máhte oahpahit. Son imaštallá ja jearrá:</p>
<p>Sii geat dán plána leat ráhkadan, orrot leamen beare bálkestan ollu dajaldagaid, eai ge leat jurddašan mo mii oahpaheaddjit dán galgat oahpahit, ja mo dán oasi čađahit oahpahusas praktihkalaččat.</p>
<p>Son dadjá ahte stuorámus váttisvuohtan lea go son ieš fertet defineret oahppoplána mihttomeriid danne go dálá oahppoplána eaktuda ahte muhtin definere sisdoalu.</p>
<p>Jovnna lohká oahppoplána leat juste dakkár mo guhtege dan čađaha, su mielas lea buorre go oahppoplána lea dásiid mielde juhkkojuvvon, sámegiela nuppigiela sáhttá válljet badjelii joksat. Son fuomášuhttá maiddái heajut beliid dáinna vejolašvuođain go dáinna sáhttet oahppit ja oahpaheaddjit vuolidit gáibádusaid ja čuovvut dan álkimus variántta. </p>
<p>Oahpaheaddjit sávašii ahte sin bargodilli vuhtiiváldošii ja oahppoplánaide ráhkaduvvo čilgehus mo mihttomeriid praktihkalaččat čađahit. Sii maid muittuhit lea sin ovddasvástádus ráhkkanahttit ohppiid loahpalaš eksámenii, mii šaddá váttisin go oahppoplána lea nu viiddis ja eahpečielggas. Oahpaheaddjit deattuhit ahte sin barggus dávjá ferte ieš okto suokkardallat dákkár lágan bargguid ja dalle lea váttis diehtit maid ja man ollu oahppit galget máhttit iešguđet ge fáttáin, mii dagaha earret eará ahte oahppan šaddá hui iešguđetlágan báikkis báikái. Oahpaheddjiide geat bargat ovttas lohket buorrin go sáhttet veahkkálagaid gulaskuddat ja ovttasráđiid dulkot oahppoplána mihttomeriid ja heivehit dán báikkálaččat.</p>
<p>Oahpaheaddjit lohket iežaset fertet realisttalaččat válljet oahppoplána ávkkáleamos mihttomeriid ja daid heivehit ohppiide sin gelbbolašvuođa vuođul. Báikkálaš oahppoplánat mas oahpahus konkretiserejuvvo, galggašii ráhkaduvvot. Oahpaheaddjit muitalit sin skuvllain eai gávdno dát plánat mii álkidivčče sin oahpahusa. Sii jerret ahte gii dán galggašii ráhkadit go sii eanas geavahit áiggi ohcat, heivehit ja máŋgii ieža ráhkadit oahppomateriálaid mat heivejit sin ohppiide. Dasa lassin sii barget okto sámegielfágain, ja dalle oaivvildit leat veadjemeahttun báikkálaš oahppoplána okto nákcet čállit sámegiel fágalaš váilevaš eavttuiguin. <em type="bold">4.2.6 </em>Ohppiid heaitin sámegiela nubbigielas </p>
<p>Oahpaheaddjit muitalit jus oahppit heitet sámegielain easka dalle go álget joatkkaskuvlii, de dávjjimusat heitet fidnofágasurggiin. Sivvan dasa dadjet oahppit ahte sin mielas lea sámegiella beare váttis fága go oidnet ahte eksámen lahkona, ja ahte skuvlabarggut lassánit ja fágalaš gáibádusat sturrot. Váldoággan heaitimii sáhttá maiddái leat ahte go oahppit bohtet joatkkaskuvlii, de vásihit duohtavuođa ja oidnet ahte sii eai máhte nu ollu go ieža jáhkke. Elle lei jearran oahppis gii válljii heaitit sámegielas, ja son lei muitalan ahte son ii leat oahppan vuođđoskuvllas nu olu, sus lei heajos vuođđu danne go sii ledje eanas áigge speallan diimmuin. Elle ii hálit vuođđoskuvlla hejošit mainna ge lágiin, muhto imaštallá manne oahppi nie muitala ja lohká leat duođalaš ášši. Go oahppit vásihit joatkkaskuvlla gáibádusaid, ja oidnet maid sii duođai fertejit bargat ja maiddái fuomášit maid sii leat massán, de sii ballagohtet ahte eai ceavzze sámegieleksámena eai ge oaččo ollislaš loahppaduođaštusa ja dan geažil oidnet buoremussan heaitit sámegielas. Elle čilge ahte jus joatkkaskuvllas eai ceavzze buot fágaid, de eai oaččo loahppaduođaštusa. Oahppit sáhttet sirdit amasgiel fágii dahje heaitit. Elle lohká dehálažžan movttiidahttá ohppiid joatkit, ja fuomášahttit ahte lea buorrin jus joatká, ja bivdit sin duođalaččat árvvoštallat ovdal heitet. Dálá oahppoplána rahpá vejolašvuođa válljet álkit dási jus oahppit oidnet ahte sii eai nagot bajit dási mihttomeriid.</p>
<p>Ohppiid heaitin speadjalastá oahpahusa, ja lea dehálaš ášši maid oahpaheaddji ferte váldit duođalažžan, Elle mielas. Oahpahus ferte leat suohtas, seammás go ohppet, ja jus ii leat nu de sáhttá ohppiin goddit oahppanmovtta. Elle maiddái váldá ovdamearkan ahte jus oahpaheaddji deattuha ollu grammatihka, de oahppit sáhttet váibaluvvot ja dolket, eai ge riekta oainne ávkkálašvuođa dan oahppamis. Elle deattuha ahte ”..sámegiella ferte maiddái leat dat kulas fága, muhtomin”.</p>
<p>Vuođđoskuvllas dat heitet, eai ge joatkkaskuvllas, lea Ánne vásáhus, ja lohká ahte ovdalaš</p>
<p><em type="italic">Sámegiella ja kultuvra </em>fágas ledje ollu oahppit, ja dalle sii ledje duđavaččat danne go dat seammás lei identitehtafága. Dál go sámegiella lea čielga giellafága, de lea váddásit diibmoplánas gávdnat saji, ja lea dávjá skuvlla hálddahusa buorredáhtolašvuođa duohken čoavdit dan. Máhttoloktemis bohte stuorit gáibádusaid ohppiide, mii mielddisbuktá eanet ovddasvástádusa oahppamii, oaivvilda Ánne, ja lohká ahte go sámegiella boahtá lassin eará fágaide, de oahppit váibaluvvot ja sin mielas de lea álkimus válljet eret sámegiela. Dávjá oahppit šaddet báhcit maŋŋel skuvlla sámegieldiimmuide, dalle go leat váiban ja nelgon. Sii dihtet vel ahte buot eará oahppit besset mannat ruoktot. Ja go vel ruovttus eai oaččo veahki bargat sámegielain, de sii fertejit okto birget fágain mas leat unnán ja heittogis oahppogirjjit. </p>
<p>Váttisvuohta álgá gaskadásis, go dalle lohket lassánit fágalaš gáibádusaid ja ohppiide šaddá sámegiella stuorit noađđin. Duohtavuođas sámegiel ohppiin lea stuorát bargonoađđi go earáin.</p>
<p>Sámediggi ja skuvlaeiseválddit berrešii fállat leaksoveahki, Ánne muitala ahte buot eará fágaide lea dákkár fálaldat. Sámegielas livčče erenoamáš dárbu dákkár veahkkái, mii seammás loktešii árvvu. Ánne lohká:</p>
<p>Dien sáhttá ipmirdit eiseválddiin muhtinlágan badjelgeahččamin, go eai vuorut sámegiela seammá ládje.</p>
<p>Livčče stuorra ávkin ohppiide. Jus ii mihkkege dahkko, de ohppiid heaitin ii noga dása, baicca lassána.</p>
<p>Sámi ohppiide lea váttis dilli, dan dihtet buohkat geat barget sámegielain. Lea ain máŋgasiin čiegus ulbmil sámegiela ovdáneami goazahit. Oahppit geain lea sámegiella fertejit leat hui nannosat, go máŋgii šaddet vástádallat earáide manne sii háliidit oahppat sámegiela.</p>
<p>Sámi- ja eará mediat leat gievrrat negatiivvalaččat fokuseret sámegiela oahpahusa jus váhnemiin, politihkkáriin dahje dutkamušain boahtá mihkkege ovdan sámi áššiid dahje sámi oahpahusa birra, moaitá Ánne, ja váldá ovdamearkan muhtin dutkosa mas sámi vuosttaš- ja nuppegielat ohppiid navde šaddat skuvlatáhpárin. Sáhttet maid oahppit ieža geat leat lohkan sámegiela nuppigiela hejošit sin ovddeš oahpaheddjiid ja skuvlla, ja váidalit ahte sii leat vázzán sámegielas eai ge leat oahppan maidege. Son oaivvilda ahte jus oahppit eai oahpa, de han lea lihkka ollu sin iežaset sivva, go eai leat gillen oahppat. Orru leamen dakkár dilli dál ahte jus oahppi ii leat oahppan, de sáhttet beare váidalit oahpaheaddji ala, ja de leat ieža sivaheamit. Mediat ráhkadit stuora bajilčállagiid diekkár áššiin. Sámegieloahpaheaddjit fertejit olles áigge leat gealdagasas, jus fáhkka fallehuvvojit mediain. Dákkár áššiin ii oro leamen olmmoš suodjaluvvon. Sápmi lea nu unni ahte lea álki gávnnahit gos dat orrot ja geat dat leat. Dát lea su mielas hui fasttes vuohki oaguhit muhtin bargojoavkku. Galggašii baicca gudnejahttit sin go nagodit bargat dán barggu mas lea nu ollu hástalusat, danne go sámegieloahpaheaddjis lea lossa bargodilli. <em type="bold">4.2.7 </em>Sámegiella boahtteáiggis </p>
<p>Jus váhnemiin lea positiivvalaš oaidnu sámegillii, de mánát maid válljejit sámegiela ovdalii eará gielaid, oaivvildit oahpaheaddjit. Jovnna árvvoštallá sámegiela hui dehálaš fágan mas lea boahtteáigi, ja deattuha ahte buohkat fertejit ovttas bargat sámegiela seailluheamis, mii mielddisbuktá ahte sámegieloahpaheddjiin lea hui dehálaš bargu dan oktavuođas. Sii fertejit fágadidákttalaččat bargat vai boađášii erenoamážit sámegiella nuppigiela giellaoahpahussii ávkin, ja dalle fertejit sámegieloahpaheaddjit heaitit váidaleames ja hejošit oahppoplána. Ieš fas lohká iežas dego láse vuostá bálkesteamen geađggi dáinna čuoččuhusain ja joatká čilget ahte oahpaheaddjit fertejit ieža guorahallat lagabuidda maid sii berrejit bargat ja ságastit ovttas mo buoremusat bargat ovddasguvlui. Oahpahusa kvalitehta sáhttá loktet dáiguin vejolašvuođaiguin mat gávdnojit dál, nu ahte šaddá buorre oahppan. Sámi mánát ja nuorat galget oaidnit sámegiel máhtu ávkkálašvuođa ja fuomášuhttit sámegiela árvvu seailluheamis maiddái boahttevaš buolvvaide. Seammás fertejit buohkat diđolaččat bargat buoridan dihte fága organiserema, seailluheami ja váruhit ahte sámegiella ii šatta noađđin oktiige. Son lohká: </p>
<p>Dat leat mii sámegieloahpaheaddjit geat fertet ovddidit sámegielfága, vai min ohppiid mielas dát fága šaddá somás fágan mainna gillejit bargat. It don sáhte lohkat gávcci jahkásažžii ahte sámegiella lea dehálaš du sámi identitehta ovdáneapmái. Dan sii eai ipmir. Muhto jus sii ožžot buriid vásáhusaid, de sii dađistaga ipmirdišgohtet ahte sámegieloahpaheaddjis lea duohta, ja sii ieža fuomášit ahte sii duođai ohppet dán fágas.</p>
<p>Jovnna oaivvilda ahte sámegieloahpaheddjiin lea čielga rolla servodagas, ja eahpitkeahttá garra váikkuhanvejolašvuohta. Sámegielagiin lea stuora ovddasvástádus boahttevaš buolvvaide fievrredit giellamáhtu, ja de sii eai galgga beare stuoraservodaga váidalit, ja lohká ahte lea sin iežaset duohken áŋgiruššat sámegiela seailluheamis ja ahtanuššamis. Oahpahusa organiserema lea su mielas dehálaš buoridit, ja lohká Sámedikki ja politihkkáriid ovddasvástádus dán beali gozihit. Buohkat sámi servodagas fertejit bargat ovttas vai sámi mánát dovdet iežaset oassin sámi servodagas sámegielmáhtu bokte, son loahpaha.</p>
<p>Sámegiela lea váttis seailluhit sin guovllus, lohká Ánne, muhto seammás son lea áican muhtin áššiid maid sáhttá dulkot giellaovdáneapmin. Dál leat sihke rávisolbmot ja mánát oahppagoahtán sámegiela álgodásis, mii su mielas lea stuorámus lávkin ovddasguvlui sin guovllus ja buot eará guovlluin sámegiela geavaheami obbalašvuhtii. Seammás fas moaitá ahte sámegiella gullo, oidno ja geavahuvvo beare unnán, danne go buohkat dárustit. Son vásiha ahte olbmot álkivuođa dihte dárustit, ja go olbmuin lea nu buorre olmmošvierru ahte sii jorgalit dárogillii dakkaviđe jus oktage lahkosis ii ipmir sámegiela. Ja dákkár bealit dagahit ahte sámegiella ii beasa ovdánit, ja sii geat leat oahppame eai ovdán gielalaččat eai ge beasa gulahallat sámegillii. Son jearrá vel loahpas ahte lea go imaš ahte mánát gielalaččat áibbas seahkánit dákkár dilis.</p>
<p>Sámegielas lea boahtte áigi, lohká Elle, vaikke son máŋgii lea smiehttan ahte sidjiide geat orrot olggobealde sámi váldoguovlluid šaddat váttisin oahppat ja doalahit giellamáhtu. Su mielas sii olles áigge vázzet vuostebiggii. Boahtte áiggi jurdagat ja višuvnnat sámegiela hárrái leat dan duohken mo oahpahusa lágideapmi ja oahpponeavvodilli buorrána, goit ohppiid váras. Sámegielas fertešii buvttadit seammá gelddolaš oahpponeavvuid ja čállit buriid oahppogirjjiid ja eará girjjiid maid oahppit háliidit lohkat, lohká Elle.</p>
<p>Oahpaheaddjit dadjet ahte sámegiela árvu ferte loktejuvvot, ja dan ferte olles servodat bargat ovttas. Nubbigiella oahpahus mii eanemusat fállojuvvo olggobealde sámi hálddašanguovlluid, rahčá dain guovlluin gos lea losit ovddidit giela. Buot losimus lea ohppiide geain ii leat sámegiella ruovttuin, ja sii geat eai čájet beroštumi. Giella unnu jus oahppit leat unnán, sámegiella lea juoga mainna mii galggašeimmet čevllohallat, lohket oahpaheaddjit. Sii sávvet stuoraservodaga ja skuvllaid oaidnit seamma árvvu sámegielas, eai ge dušše lassi bargun alcceseaset. 5 Digaštallan</p>
<p>Analysa bargu lea oassin olles dutkamušas ja álggii dalle go vuosttaš jearahallamiid čohkkegohten. Analysa galgá veahkehit muitalit maid jearrahallamat duođai muitalit, ja digaštallamis dulkot bohtosiid (Postholm 2005). Ulbmil dáinna dutkamiin lei guorahallat ohppiid ja oahpaheddjiid oaiviliid ja vásáhusaid giellaoahpahusas. Bohtosiid lean čohkken jearahallama bokte, dan maŋŋel transkriberejin buot, ja de guorahallagohten bohtosiid osiid.</p>
<p>Buot bohtosiid čohkkema maŋŋá lohken hui vuđolaččat ja guorahallagohten gávdnojit go beroštahtti minstarat. Kategoriija osiid analysa dutkanbohtosiin sisttisdoallá ahte dutki ieš juohká kategoriijaide mat orro mearkkašahtti bohtosiin (Hjardemaal ja earát 2002). Bohtosiid čorgema vuođul lean ráhkadan minstariid maid vuođul fas lean juohkán iešguđet ge kategoriijaide. Lean válljen ovdanbuktit bohtosiid sierra oassin, mas ohppiid ja oahpaheddjiid jienat muitaluvvojit, muhtomin seaguhuvvon ja muhtomin fas oktiibiddjon oassin. Sihke dutkanbohtosiid čohkken ja kategoriserema oasit leat nu mo mun ieš lean válljen juohkit dulkoma vuođul. Lean válljen hermeneuttalaš lahkonanvuogi mas galgá ohcat oaiviliid ja dain fas oččodit ipmárdusa. Hermeneutihka sáhttá navdit dulkonoahppan mas dutki iežas eallingeardi ja ipmárdus viidána go dutkanoassálastiid eallinlági guorahallá. Dát analysavuohki eaktuda ovdagihtii mearriduvvon dulkoma teorehtalaš lahkonanvuogi vuođul (Nutti 2011).</p>
<p>Hermeneuttalaš dulkonvuohki geavahuvvo dán barggus gos ozan ipmárdusa ja dulkon ohppiid ja oahpaheddjiid oaiviliid. Go dál lávken digaštallanoassái gos gieđahalan bohtosiiddán, de áiggun vuollegašvuođain gieđahallat ja ovdanbuktit iežan dutkanguimmiid oaiviliid. Vuosttaš geahčestagas juo oainnán stuora variašuvnna dutkanbohtosiin. 5.1 Vuoigatvuohta lohkat sámegiela</p>
<p>Dáruiduhttima geažil lea sámegiella áiggiid čađa massán árvvu. Dáruiduhttináigi dagahii giellamolsuma mas sámegiella unnui bearrašiid gaskkas ja molssui saji dárogielain. Dát giellamolsun váikkuhii garrasit erenoamážit sámi riddoguovlluide (Johansen 2009). Maŋemus jagiid lea sámegiella fas ožžon nannosit saji servodagas. Norgga stáhta lea lágaid bokte geatnegahtton nannet sámi álbmoga rievtti ja vuoigatvuođa iežaset kultuvrra ja giela ahtanuššamii. Sámi mánáin ja nuorain lea vuoigatvuođa oahppat sámegiela vuođđooahpahusas sihke oarjil-, julev- dahje davvisámegielaid, vuosttaš dahje nuppigiela buot giella dásiin almmolaš skuvllain miehtá Norgga. Sámegielaid doaibmaplánas22 deattuhuvvo ahte Norgga ráđđehus gálgá seailluhit ja ovddidit sámegielaid ja sámikultuvrra. Sámegiel gelbbolašvuođa ovdánahttin lea deattuhuvvon buot sámi guoskevaš skuvlapolitihkalaš dokumeanttain, ja eiseválddiid guovddáš politihkalaš ambišuvnnat leat suodjalit, nannet ja ovddidit sámegiel oahpahusa ahtanuššama. Varas dutkamušain boahtá ovdan ahte ohppiid lohku niedjá jagis jahkái, erenoamážit sámegiela nuppigiela fágas. Dutkamuš (Solstad ja earát 2011) duođašta sámegiel fágain leat gáržžes eavttut ja erenoamážit sámegiella nuppigiela oahpahus lea heajos rávnnjis gos giellaoahpahus unnu ja ohppiid lohku niedjá.</p>
<p>Go jearan informánttain mo sámevuohta lea oidnosis, de muitalit skuvllain leat sámi girjjit hilduin girjerádjosis ja sámegillii galbemat skuvlalágádusas, eará skuvllain fas váilot dát. Buot skuvllat ávvudit Sámi álbmotbeaivvi, ja dan sii árvvoštallet ollu mearkkašit ja adnet hui stuora gudnin. Sámegiel fálaldaga birra skuvllat eai almmut, mii dagaha ahte eará oahppit eai dieđe dán fálaldaga birra. Oahppiinformánttat muitalit iežaset miel ohppiid lohkan sii maiddái livčče lohkagoahtán sámegiela jus livčče boahtán diehtit dan birra dalle go válljejedje fágaid.</p>
<p>Oahpaheaddjit lohket unnán beroštumi sámi áššiide eará fágaoahpaheddjiin sin skuvllas ja lohket gullan iežaset ohppiin ahte eará oahpaheaddjit eai oahpat geatnegahtton sámi fáttáid sin oahpahusas. Sámegiel oahpaheaddjit muitalit ahte sis ii jerro oahpahit sámi fáttáin, ja imaštallet manne sin skuvllat eai ávkkástala viidábut sámegiel oahpaheddjiid gelbbolašvuođas, mii livčče sin mielas lunddolaš go juo sii leat oassin skuvllaid fágabirrasis.</p>
<p>Oahppi Ravna muitala ahte go ledje sámi fáttát girjjis, de sin oahpaheaddjit válljii eret dan.</p>
<p>Bohtosiin boahtá ovdan ahte sámevuohta leat hui fragmenterejuvvon ja čadnon dušše muhtin doaimmaide skuvllain, skuvllat barget hui iešguđet ládje sámi áššiiguin, ja lea stuora erohus mo guhtege skuvla albmanahttá sámegiela ja kultuvrra.</p>
<p>Sámegiela nuppigiela oahppoplána gusto buot ohppiide olles riikkas, siskkobealde ja olggobealde sámi hálddašanguovlluid. Leat seamma gáibádusat ohppiide siskobeal sámi hálddašanguovllu go ohppiide olggobealde dáid guovlluid. Dán dutkamuša ohppiin lea sámegiella vuollel golbma diimmu vahkus, ja sii orrot olggobealde sámegielat guovlluid. 22 https://www.regjeringen.no/globalassets/upload/aid/publikasjoner/rapporter_og_planer/2009/ handlingsplan_2009_samisk_sprak.pdf 23.08.2015</p>
<p>Sámegiella sidjiide lea liigefágan mii buktá lassibarggu. Sis lea unnán veahkki sámegiel oahpahusa olggobealde, ja ieža eai loga beassat geavahit sámegiela earret diimmuin.</p>
<p>Oahpaheaddjit duođaštit ohppiin leat váilevaš sámegielat arenat. Dát bealit dagahit ahte oahppit eai beasa ávkkástallat iežaset sámegiela gelbbolašvuođa skuvlla eará gaskkustemiin.</p>
<p>Oahpaheaddjit lohket váttisin ohppiid oažžut hupmat, ja lohket dalán go oahppit lávkejit olggobeallái skuvlalanja de lea buot gulahallan dárogillii. Oahpaheaddji Ánne lohká sámegielagiid jorgalit dárogillii ságastallama jus dušše okta dárogielat lea sin lahkosis.</p>
<p>Dákkár bealit eai ovdánahttá sámegillii ságastallama, su mielas. Sámegielaid doaibmaplána deattuha sámegiel deaivvadanbáikkiid huksema jus galgá sámegiela ovdánahttit mánáid ja nuoraid gaskkas, ja bidjá suohkana ja Sámedikki duohkai duohtandahkat dákkár doaimma.</p>
<p>Deaivvadanbáikkit galggašii ovddidit sosiála, kultuvrralaš ja giella ovdánahttindoaimmaid.23</p>
<p>Oahpaheaddjit jáhkket ahte dađi eanet skuvllain ja birrasis oidnošii sámegiella ja sámevuohta, mađi eanet oahppit hupmagoađášii sámegillii. 5.2 Oahpaheddjiid fágalaš ovttasbargu</p>
<p>Go jearan oahpaheddjiin makkár hehttehusaid oidnet sámegiela oahpaheaddji barggus, sii govvidit máŋgga bealis. Oahpaheaddjit muitalit sidjiide eai lágiduvvo kurssat ja eai ge eará fágalaš bagadallamat, vaikko sin mielas stuorámus dárbu livčče leamaš dalle go oahppaplánaođastusat bohte. Ánne, gii lea okta dain áidna sámegieloahpaheddjiin sin skuvllas govvida iežas bargobirrasa; <span type="quote">“sámegiella lea dego sierra sullos”</span>. Son ja dat earát sávašii ovttasbarggu ásahit eará sámegiel oahpaheddjiiguin eará skuvllain, ja lohket iežaset hui oktonassii bargat. Skuvllain gos barget eanet oahpaheaddjit lohket buoret dili, sii barget ollu ovttas plánedettiin. Sámegiel fága birra lohket ahte sin mielas lea nu eahpečielggas gean ovddasvástádussan lea ovddidit sámegiela. Báikkálaš oahppoplána geahpedivčče sin barggu, ja Ánne jearrá gii galggašii ráhkadit dan, go son bargá ollu okto ii ge nagot bargat dainna vel, go lea hirbmat áddjás ja viiddis bargu. Báikkálaš oahppoplána bargu lea skuvlaeaiggáda ja 23 https://www.regjeringen.no/globalassets/upload/aid/publikasjoner/rapporter_og_planer/2 009/handlingsplan_200 9_samisk_sprak.pdf 05.10.2015 skuvlajođiheaddji ovddasvástádus.24 Oahpahusláhka kapihtal 1025 eaktuda skuvllaid ovddidit oahpaheddjiide gelbbolašvuođa loktema. Dutkamuš (Solstad ja earát 2012) duođašta ahte skuvllat ja skuvlaeaiggádat eai váldde ovddasvástádusa ovddidit sámegiel fága.</p>
<p>Stuoradiggedieđáhus cealká ahte lea oahpaheaddji gii galgá duohtandahkat oahppoplánabarggu oahpahusa plánema, organisereme, čađaheami ja árvvoštallama dainna áigumušain ahte oahppi oahppan ovdána. Maid dat mearkkaša sámegiel oahpaheddjiid ektui, geain eai gávdno makkár ge doarjagiid sin skuvllas ja muđui servvodagas mii sáhttá duohtandahkat dáid sániid</p>
<p>Oahpaheddjiid ráhkkananáiggis ráhkadallaet oahpponeavvuid, muitalit oahpaheaddjit. Dán áiggi sii dárbbašivčče eará oahpahus guoskevaš bargguide. Jovnna gal dadjá gávdnot doarvái oahpponeavvuid jus beare gille daid ohcat, ja lohká iežas áiggiid čađa čohkken ollu oahppomateriálaid, ii ge loga dárbbašit geavahit áigge diekkár bargguide. Eará oahpaheaddjit muitalit iežaset ráhkadallat ja heivehit oahppogirjjiid ja lohket geavahit ollu áiggi oahpahusa ráhkkaneapmái. Sii lohket maiddái iežaset šaddat jorgaladdat dárogiel oahppogirjjiid sámegillii. Dat lea liigebargu, mii unnida sin fágalaš ráhkkananáiggi. Sámegiel fágaide gávdnojit unnán spealut ja eará interaktiivvalaš oahpponeavvut mat ovddidivčče ohppiid hupman aktivitehtaid. Oahpahuslága kapihtal 926 geatnegahttá skuvllaid oahppogirjjiid láhčit oahpahussii. Láhka ii cealkke oahpponeavvo ođasteami, buvttadeami ja oahpponeavvo kvalitehta. Lea Sámedikki ovddasvástádus buvttadit dohkkejuvvon ja ollislaš oahppaneavvuid. Departemeantta Stuoradiggedieđáhusas nr. 23, 2007-2008, meroštallá juohkit ovddasvástádusa gaskal Oahpahusdirektoráhta ja Sámedikki. 5.3 Sámegiel oahpahusa organiseren</p>
<p>Sámegiella ii leat albma fága, vástidit oahppit go bivddán sin árvvoštallat sámegiel oahpahusa. Oahpponeavvuid lohket unnán ja boaresmállegin. Sii eai loga oažžut ruovttubargguid sámegielas ja oahpahusas leat unnán gáibádusat muđui. Viidáset muitalit ahte sii gerget jođánit bargguiguin sámegielas. Lohket maiddái ahte ii dahkko mihkkege jus sii 24 http://www.udir.no/Lareplaner/Veiledninger-til-lareplaner/Veiledning-i-lokalt-arbeid-med-lareplaner/ 21.10.2015 25 https://lovdata.no/dokument/NL/lov/1998-07-17-61/KAPITTEL_10#KAPITTEL_10 3 0.10.2015 26 https://lovdata.no/dokument/NL/lov/1998-07-17-61/KAPITTEL_10#KAPITTEL_10 3 0.10.2015 bohtet maŋŋit diimmuide. Sámegiel diimmuin lea eanas távvaloahpahus, girjelohkan, grammatihka oahppan ja čálalaš barggut. Oahppit lohket iežaset buoremusat oahppat speallamiid bokte. Sii váillahit njálmmálaš bargguid, ja lohket buoremusat oahppat dalle go sii ieža besset hárjehallat hupmangiela, gulahallat ja ságastit nuppiiguin. Sámegiel oahpahus lea hejot organiserejuvvon ohppiid mielas, dát dagaha ahte sámegiella šaddá sidjiide liige noađđin. Diibmoplánat leat hui iešguđet ge ládje biddjon dáin skuvllain, muhtin oahppit muitalit ahte sin skuvla bidjá sámegiel oahpahusa dalle go earáin ii leat oahpahus, ja sii šaddet ovdal dahje maŋŋel skuvlla váldit sámegiela, mii sin mielas leai hui eahpevuoiggalaš.</p>
<p>Sámegiella oahpahus dáin skuvllain lea dušše sámegiel diimmuin. Skuvlla eará oahpahusas ii leat sámegiella oidnosis, mii sáhttá gáržžidit sámegiel fága vejolašvuođaid ovdánit. Bakera (2011) guovttegielalašvuođa oahpahusvuogi kriteriaija lea juhkkon guovtti oassái, mas láivves vuohki lea jus giella lea ráddjejuvvon dušše dán ovttaskas fágii. Beaktilis vuohki lea jus giella oahpahuvvo eará fágaide maiddái. Bakera beaktilis modealla eaktudivčče sámegiela maiddái oahpahuvvot eará fágain (Todal 2007A). Dáin skuvllain oahpahuvvo sámegiella láivves vugiin, danne go oahpahuvvo dušše sámegiel diimmuin.</p>
<p>Oahppit ja oahpaheaddjit muitalit diehtit ohppiid geat leat heaitán sámegiel fágas, ja lohket máŋggalágan jurdagiid manne dát oahppit leat válljen heaitit. Oahppit geat heitet, besset searvet ođđadárogiela oahpahussii. Ákkaid heaitimii lohket leat máŋggat, sámegieloahppit vahkkosaččat báhcet skuvlii maŋŋel go eará oahppit mannet ruoktot guhkes skuvlabeivviid maŋŋá. Ohppiin dávjá ii leat oktage geainna besset humadit ja gulahallat sámegillii.</p>
<p>Oahppogirjjit leat unnán ja heittogat. Sámegiella lea eaktodáhtolaš fáladat, mas sáhttá heaitit ja álgit goas háliida. Ja go heitet de ii leat makkár ge čuovvoleapmi, eai ge eará konsekveanssat dasa. Sii jotket beare ođđadárogiel fágii. Dát bealit sáhttet dágahit ahte sámegiela fágii unnu árvvu.</p>
<p>Oahpaheddjiid mielas lea dehálaš ahte oahppit ohppet gulahallat ságastallama bokte ja besset njálmmálaččat ovdánit sámegielas. Jearahallamis oahppit muitalit ahte njálmmálaš hárjehallamat deattuhuvvojit unnán. Oahppoplánas gelbbolašvuođamihttomearis deattuhuvvo sámegiella birrasiid ávkkálašvuođa giellaovdáneamis.</p>
<p>Ohppiin geain lea sámegiella nubbingiellan, eai leat ovttalágan eavttut go oahpahallet giela.</p>
<p>Muhtimiin leat sámegielat birrasat lagasbirrasis, muhto earát fas eai gula sámegiela eará sajiin go oahpahusas. Vai oahppit ovdánahttet sámegiellagelbbolašvuođa buoremus lági mielde, de lea deaŧalaš ahte oahppit besset geavahit iešguđetlágan giellabirrasiid (Sámegiela nuppigiela oahppoplána)27.</p>
<p>Rod Ellis (1994) oaivvilda giellaoahppamis lea buoremus jus eksponerejuvvon fágii, ja maiddái go oahppi ieš oažžu vejolašvuođa produseret ja heivehaddat oaiviliiddis. Baker (2006) čujuha lunddolaš árgabeaivve ságastallamiidda mat sáhttet stimuleret giellaoahppamii.</p>
<p>Go geahččá sámegiela nuppigiela oahppoplána, de doppe čuožžu earret eará ahte oahpahus sámegielas galgá lahttudit nuoraid sáme kultuvrii ja servodateallimii. ...kulturipmárdus, gulahallan, oahppahábmen ja identitehtaovdánahttin guovddážis oahpaheamis....sámegiellafága galgá leat mielde sámegiela ovdánahttima ja geavaheami iešguđet lágan oktavuođain ja iešguđetlágan arenain (Sámegiella nuppigieal oahppoplána).28</p>
<p>Oahpaheaddjit lohket váttisin plánet oahpahusa sisdoalu, vuosttažettiin go oahppit leat nu máŋgga dásis go álget sámegiel oahpahussii. Sámegiel nuppigiela oahppoplánas lea golbma molssaeavttu, ja dávjá skuvllat bidjet dáid ohppiid seammá jovkui, sihke seastima ja unna jovkkožiid geažil. Čálalaš eksámen ráhkkanahttima geažil lohket oahpaheaddjit vuoruhit čállima. Makkár oahpahusvuogit buoremusat ovddidit nuppigiela oahppama, ii leat ovttaoaivilvuohta dutkkiid gaskas. Sii deattuhit sihke njálmmálaš ja čálalaš doaimmaid ovddidit giela (Nergård ja Tonne 2008). Nuppigiela oahppá buoremusat jus eatnigielain oahppagoahtá oktanaga (Berggreen ja Tenfjord 1999). Sosiála konstruktivisttalaš teoriija deattuha sosiála beali dehálažžan giellaoahppamis, mas njálmmálaš gulahallan lea hui guovddážis (Berggreen ja Tenfjord 1999). Dán dutkamuša oahppit muitalit iežaset buoremusat oahppat go besset ságastit ja njálmmálaš hárjehallamiid bargat. Dutkamuša bohtosat čájehit ahte sámegiela fágii lea biddjon hirbmat stuora ovddasvástádus, erenoamážit ohppiide geat orrot olggobealde sámi hálddašanguovllu. Dutkamušat duođaštit ahte oahppit eai nagot olahit fágalaš bohtosiid mat leat gáibádussan oahppoplánain. Sámegiela nuppigiela oahpahusa olahus lea ohppiid oččodit doaibmi guovttegielagin. Dát olahus orru leamen veadjemeahttun joksat (Hirvonen 2003).</p>
<p>Sámegiel oahpaheddjiide geat barget okto sámegielfágain iešguđet ge skuvllain lea hirbmat stuora ovddasvástádus, go sin duohken lea gozihit olles sámegieloahpahusa. Oahpaheaddjit 27 http://www.udir.no/kl06/SAS1-04 29.10.2015 28 http://www.udir.no/kl06/SAS1-04 4.09.2015lohket váttisin dán barggu go eai ieža ge dieđe sihkkarit mo buoremusat sáhtášii ovddidit buori giellaoahppama. Dutkan (Solstad ja earát 2012) duođašta dan seamma, sámi oahpaheddjiin olggobealde hálddašanguovllu lea lossa bargodilli. Oahpaheaddjit lohket eahpesihkkarin makkár oahpahusvugiid lea buoremus geavahit. Sis leat unnán kursemat main oahpašii juste dákkár beliid. Oahppoplánas lea metodafriddjavuohta, oahpaheaddjit mearridit ieža mo čađahit oahpahusa.</p>
<p>Norggas leat guokte seammaárvosaš oahppoplána, Máhttolokten 06, mii lea našuvnnalaš oahppoplána mii gusto olles Norgga skuvllaide ja nu maiddái dán dutkamuša skuvllaide, ja</p>
<p>Máhttolokten Sámi 06 oahppoplána mii gusto skuvllaide sámi hálddašanguovlluin. Sámegiel oahpahus dán dutkamušas gullá skuvllaide mat leat olggobealde sámi hálddašanguovlluid, liikká lea dáid skuvllaid ovddasvástádussan ollašuhttit sámegiel oahppoplána obbalaš ulbmiliid. Rámmaeavttut rahpet ja gáržžidit vejolašvuođaid, Myhre (2001) čilgehusa vuođul.</p>
<p>Bajit dási rámmat dahket ohppiide vejolažžan gáibidit sámegiela skuvllain. Nuppe bealis sáhttet oahpahusa gáržžes rámmat hehttet oahppama. Arfwedson ja Lundman (1980) juohkiba rámmadásiid golmma oassái, mas eiseválddit gullet vuogádatkontekstii.</p>
<p>Vuogádatkonteavsttain eiseválddit stivrejit skuvlavuogádaga, dát eaktuda skuvllaid geatnegasvuođa fállat sámegiel oahpahusa ohppiide maid sii rievttiset bokte leat gáibidan.</p>
<p>Skuvla lágádussan gullá vuogádatkonteavstta siskkit kontekstii. Dán dásis leat oahppoplánat mat stivrejit skuvllaid bajit dási ja ovttaskas fágaid sisdoalu. Go de geahččá skuvllaid sisdoalu, de ii boađe ovdan konkrehtalaččat sámi sisdoalu gáibádus. Lea ovttaskas skuvlla duohkái mo sii hálddašit sámi áššiid. Olggut kontekstii gullet oahppit ja lagasbiras, geain ii leat njuolgut váikkuhus skuvlla sisdollui. Dán dutkamuša skuvllat gullet dážaguovlluide gos sámegiella lea unnitlogus, sihke giela ja olbmuid hárrái. Westlund (2003) čujuha oahppoplána váikkuhit oahpahusa sisdollui, oahppoplánas leat fága ulbmilat konkretiserejuvvon ja diibmolohku mearriduvvon. Dán dutkamuša oahpaheaddjit oaivvildit sámegiela nuppigiela oahppoplána unnán konkrehtalažžan, ja gáibiduvvo ipmirduvvot báikkálaš oahppolána vuođul. Plánas leat ollu gelbbolašvuođamihttomearit maid lea váttis olahit gáržžes rámmaiguin, ja namuhit ahte diibmolohku ja oahpponeavvuid váili eai kongruere oahppoplána gáibádusaiguin. 5.4 Giellaoahppama motivašuvdna</p>
<p>Manne oahppit leat válljen sámegiela oahpahusa skuvllas, lea guovddáš gažaldat dán barggus.</p>
<p>Oahppit lohke válljema hirbmat dehálaš ja diđolaš dahkkun, sii vuđolaččat čilgejedje duogáža dán válljemii. Giellaoahpahusa váljjema sáhttá juohkit instrumeanttalaš motivašuvdnan ja integratiivvalaš motivašuvdnan. Todal (2002) lasiha vel goalmmát motivašuvnna maid gohčoda jotkkolaš motivašuvdnan. Buot oahppit muitalit iežaset válljen sámegiela oahpahussii searvat vuosttažettiin danne go háliidit oahppat sámegiela. Instrumeanttalaš motivašuvnnat mat bohtet ovdan leat sámegiel gelbbolašvuohta lea ávkkálažžan sin boahtteáigge bargguide ja ohppui. Sii lohket alddiineaset leamaš sámegiela vuođđoskuvlla rájes, ja danne šaddá lunddolaš joatkkit das. Lasihit vel ahte sii eai dárbbaš oahppat amasgiela go sis lea sámegiella, ja ođđadárogielas eai árvvoštallojuvvo. Eatnasat namuhit sámegiel giellamovttidahttin stipeandda leamen buorre doaibmabidjun ja dehálaš ággan sámegiela fágalaš válljemii. .</p>
<p>Integrašuvnnalaš motivašuvdna lea go olbmáid geažil dovdet gullevašvuođa ja identifiserejit iežaset sámiide. Oahppit oidnet dehálašvuođa giela oahppat vai ii áibbas jávkka, leat ákkat maid gesset ovdan. Klemet lohká sámegiela leat čáppa giellan mii ii galggašii jávkat, ja lea dehálaš kulturárvu <em type="bold">. </em></p>
<p>Jotkkolaš motivašuvnnas lea váldodeaddu go oahppit čilgejit giellaválljema. Sámi álbmot lea vásihan gárra dáruiduhttima ja koloniserenáigodaga mas stuora oassi sámi álbmogis, erenoamážit sámi riddoguovlluin, masse gielaset ja kultuvrraset. Høgmo (1989) čilge goalmmát molssaeaktun, sin máttut geat oktii oamastedje giela masse gielaset garra dáruiduhttima geažil. Otná nuoraide lea dárbu dovddadit sámevuhtii sámegiela gelbbolašvuođa bokte (Høgmo 1989). Olbmuid áŋgiruššan giela suodjalit lea giellaealáskahttima váldu, dála sámit leat fas bargagoahtán giela ealáskahttit (Todal 2007A).</p>
<p>Ohppiid váhnemat leat álggos háliidan mánáideaset oahppat sámegiela. Joatkkaoahpahusa dásis leat oahppit ieža válljen joatkit sámegielain. Todal lohká váhnemiid dáhtu leat divraseamos dávvirin oahppama válljemis. Sámegiela máhttin lea hirbmat dehálaš ággan sin sámi duogážii, lohket oahppit, sámegiel oahpahusa buktit muhtinlágan ruovttudovddu.</p>
<p>Eriksen (2008 [2004]) deattuha ahte min válljemiid bokte mii čájehit mo mii háliidat iežamet govvidit. Hovland (1996) govvida mo otná nuorat refleksiivvalaččat hábmejit iežaset válljejumiid bokte, gos váhnemiid čanastagain lea unnit deaddu iešgova hábmemii. Øzerk (1997) oaivvilda giela ovddidit olbmo iešdovddu nannema, ja lohká ahte olbmot geat eai beasa oahppat ja geavahit gielaset, sidjiide báhcá váilevaš identitehta dohkkeheapmi.</p>
<p>Giellagelbbolašvuođas lea lagas oktavuohta olbmo iešdovdui ja gullevašvuođa dovdui.</p>
<p>Oahppit lohket iežaset dovdat eanet sápmelažžan go máhttet sámegiela, ja čilgejit sámegiela oahpahusa válljema lunddolažžan ja meannudit iežaset sámi gullevašvuođa sámegielmáhtu vuođul. Biret Elle lohká sámegiela ja sámi gullevašvuođaset eará sámi nuoraide ovddidit.</p>
<p>Oahppit muitalit iežaset válljen sámegiela oahpahusa danne go sámegiella fága lea dehálaš fága sin sámi identitehta dovdui. Sámegiela bokte sii besset leat oassin sámiálbmoga searvevuođas ja dakko bokte leat oassin sámi álbmogis. Sámegiella máhttin nanne sin sámevuođa dovddu.</p>
<p>Todala (2007A) prošeakta lullisámis duođašta ahte giellaealáskahttin lea vejolaš, jus beare biddjojit doarvái resurssat dasa. Lullisámegielagat leat vel eanet unnitlogus go davvisámegielagat. Dát duođašta ahte ii leat dan duohken man stuoris giella lea geavaheddjiid ektui, vai galgá seailluhuvvot, beare dasa biddjojit doarvái návccat ja fuomášupmi. Prošektii ledje biddjon stuora resurssat, mii duođašta ahte jus eai juolluduvvo eanet resurssat sámegiel fágii, de sáhttá leat veadjemeahttun joksat dán ulbmila. 5.5 Metodadigaštallan</p>
<p>Bohtosat dán dutkamušas leat studerejuvvon jearahallamiid bokte. Oahpaheaddjit ja oahppit leat kritihkalaččat juogadan vásáhusaidis. Oahpaheaddjit vástidedje vuđolaččat, ja ollu dieđuid lean šaddan hilgut. Ohppiid vástádusain leat maiddái stuora erohusat, muhtimat sis čilgejedje čiekŋalit oaiviliiddiset. Mo sáhttá dán guovtti dutkanjoavkku bohtosiid buohtastahttit. Leat go seammaláganvuođat, ja leat go erohusat? Bohtosiid vuođul oainnán ollu seammaláganvuođaid. Hui čielga fuomášupmi lea oahpaheddjiin geat barget okto, sii govvidit seamma sullasaš beliid mat leat hehttehussan sin barggu čađaheamis. Dán jearahallamis lei okta dievdooahpaheaddji gean govvideapmi spiehkastii dain earáin.</p>
<p>Momeanttain mat ihtet dán guovtti joavkku geahččanguovllus leat ollu seammaláganvuođat, go govvidit sámegiela oahpahusa heajut beliid. Sáhttá jearrat man representatiivvalaččat dát empiralaš bohtosat leat válljenmuni ektui, ja man bures lea ovddasteapmi vuođuštuvvon?</p>
<p>Buot oahpaheaddjit ja oahppit geaid jerren, serve jearahallamii. Joatkkaoahpahusa oahpaheaddjit leat stuorrát ovddastuvvon, go geahččá gávpotskuvllaid mat fállet sámegiela oahpahusa olggobealde davvisámi hálddašanguovlluid. Seamma sáhttá lohkat ohppiid ektui.</p>
<p>Nisson oahpaheaddjit leat eanas ovddastuvvon, earret okta dievdooahpaheaddji. Dát mii govvida sohkabeale ovddastumi muđui ge sámi skuvllain ja servodagas. Ohppiid gaskkas lei sohkabeale dássedit ovddastuvvon, dás ledje njeallje bártni ja vihtta nieidda.</p>
<p>Man bures dutkančuolbma vástiduvvo empiralaš bohtosiin? Livčče go sáhttán eará ládje čohkket bohtosiid? Bohtosiid čohkkemii lean geavahan kvalitatiivvalaš jearahallama, mas lea váldodeaddu informánttaid ipmirdus jearahallamis. Dás lea maid dadjamuš gos ja goas jearahallan dahkko. Ovttaskas olbmo subjektiivvalaš vásáhus lea guovddážis dieđuid čohkkemis (Hjardemaal ja earát 2002). Sáhttá lohkat gávdnojit máŋggat nyánssat dán dutkansuorggis, mas garra čuoččuhusaid ferte garvit. Barggu reliabilitehta dáin bohtosiin lean árvvoštallan luohtehahttin, dutkanoassálastit leat ovdanbuktán oaiviliid iežaset vásáhusaid birra sin árgabeaivvis. Jearahallamat leat čohkkejuvvon sin oahpes birrasis, ja sii leat beassan válljet guđe gillii jearahallan čađahuvvo. Dát bealit nannehit reliabilitehta. Sáhttá vel lasihit ahte dutki duogáš seamma bargosuorggis, sáhttá váikkuhan informánttaid rabasvuhtii áššiid ovdanbuktimis. Validitehta lea lágalašvuohta guorahallamii, mas dutkanvuohki govvida relevánssa dasa maid lea dutkan. Validitehta duođašta gaskavuođa gaskal bohtosiid dokumenterema ja dulkoma (Postholm 2005). Lean geavahan informánttain njuolggositeremiid mat duođaštit dulkoma, ja teorehtalaš lahkonanvugiin dulkon bohtosiid.</p>
<p>Bohtosiin bohtet seamma áššebeliid árvvoštallan goabbat ge joavkkus, ja maiddái joavkkuid siskkobealde, maid sáhttá navdit duohtavuođa duođašteame. Jáhkán ožžon viidát ipmárdusa dán barggu čuolmmas, go lean válljen guorahallat goappašiid joavkkuid mat ovddastit sámegiela nuppigiela oahpahusa. 6 Loahppasánit </p>
<p>Dán barggus lean guorahallan mo oahppit ja oahpaheaddjit árvvoštallet sámegiela nuppigiela oahpahusa ja makkár hehttehusaid ja ávkkálašvuođaid oidnet sámegiela oahpahusas.</p>
<p>Oahpaheaddjit árvvoštallet iežaset barggu kritihkalaččat ja govvidit ollu fuones beliid.. Sii dárbbašit doarjaga máŋgga dáfus, ja buohtastahttalit iežaset dárogiel oahpaheddjiiguin geaidda lea buot láhččojuvvon gárvvisin. Gealbolokten, bagadallan, ovttasbarggu huksen leat váilevaš oasit sin barggus. Oahpaheaddjit lohket sin olggiide lea biddjon hui stuora noađđi ja dovdet fámohisvuođa bargodiliset geažil. Sámegielas lea unnán doarjja skuvllas ja servodagas. Liige noađđin lea váilevaš gealbolokten, go sii dovdet iežaset cohkkon buriid oahpahusvugiide mat fievrredivčče buori oahppama. Fágas leat váilevaš oahpponeavvut, mii manaha dehálaš ráhkkananáiggi. Oahpaheaddji barggus lea váldodeaddu fágalaš ođasmahttimii. Sis livčče stuora dárbu beassat kurssaide gos ohppat buriid oahpahusvugiid.</p>
<p>Bargodilli lea buohkaide dehálaš bealli mii váikkuha barggu ollašuhttimii. Jus sámegiel oahpahusas galgá buorránit dilli, lea guovddáš ášši ovddidit oahpaheddjiid bargoeavttuid.</p>
<p>Sámegiel fága ferte loktejuvvot. Skuvlapolitihkalaččat fertejit ovttasbargat Sámedikkiin.</p>
<p>Skuvlaeaiggádat fertejit veahkkin skuvllaide bargat vai buorebut ollašuhttit oahpahusa mihttomeriid (SOČ).</p>
<p>Dát dutkamuš duođašta ahte identitehta ja giela oktiigullevašvuohta leat čilgetmeahttumat.</p>
<p>Sámegiela gelbbolašvuohta lea hui mávssolaš ohppiid mielas alcceseaseaset ja sin sámi duogážii. Sii sávašii eanet beassat gulahallat sámegillii. Sámegiela nuppigiela oahppoplána mihtut livčče olámuttos, muhto dasa dárbbašuvvo lassi searaid ja diđolaš barggu giellaealáskahttimiid vehkiin. Sámegiela seailluheamis gávdnojit buorit fáktorat, ja sámegiella lea lágaid ja oahppoplánaid vuođul bures suodjaluvvon. Todal (2007B) tematisere váikkuheami báikkálaš dásis, ja fuomášuhttá dehálašvuođa oaidnit giellamolsuma vai buorebut ipmirdivčče ealáskahttinproseassa. Sámegielas lea stuora stáhtuserohus, iige leat seamma bures gáhttejuvvon báikkálaš-, bearaš- ja indiviidadásis. Ealli sámegiella lea guovddáš oassi sámi kultuvrras. Doarvái sámegielagiid haga lea váttis ovddidit sámegiela ja ođđaáigásaš sámi servodaga. Todal (2007B) lohká ahte dađi eanet olbmot sámástit, mađi buoret šaddá sámegiela dilli boahtteáiggis, ja dárkkuha ahte sámegiela giellaealáskahttimis lea dát gelbbolašvuohta oavdun.</p>
</body></document>
