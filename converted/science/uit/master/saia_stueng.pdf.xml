<document xml:lang="sme" id="no_id"><header><title>“Bures boahtin sámi stáhtii”. Sámi ráppa almmolaš digaštallanbáikin. Mo ovddiduvvo dat lyrihkkan ja kollektiiva jietnan?</title><genre code="science"/><author><person firstname="Saia Marilena" lastname="Stueng" sex="f" born="" nationality="NO"/></author><year>2018</year><wordcount>29520</wordcount><conversion_status type="standard"/><availability><license type="standard"/></availability><multilingual><language xml:lang="nob"/><language xml:lang="eng"/></multilingual><origFileName>https://munin.uit.no/bitstream/handle/10037/13545/thesis.pdf</origFileName><metadata><uncomplete/></metadata><version>XSLtemplate $Revision: 161400 $; file-specific xsl  Revision; common.xsl  $Revision$; </version></header><body><p>Álgosánit</p>
<p>Mánnán lean álo sávvan váldit mastergráda sámegielas dahje sámi girjjálašvuođas, ja dál viimmat ollašuvvu dat niehku. Giitu eadnái ja áhččái go leaba sámástan muinna ja leaba skeŋken munnje dán ráhkis čáppa gollegiela. Mun háliidan giitit buot sámegieloahpaheddjiid mat mus leat leamaš mánáidskuvllas, nuoraidskuvllas ja joatkkaskuvllas. Sii leat leamaš hirbmat dehálaččat ja stuorámus giellaovddideaddjit. Mun in livčče goassige válljen lohkat sámegiela ja girjjálašvuođa universitehtadásis jus riektačállima vuođđu ii livčče leamaš doarvái nanus.</p>
<p>Mun ferten maid čáhkket álgosániide giitit daid sámi ráppáriid geat leat searvan jearahallamiidda ja leat rahpasit muitalan áššiid birra. Giittán sin maid dan mávssolaš barggus maid sii barget go dustet ráppain ságastallat rašes, tabu, dehálaš ja kontroversiealla áššiid birra.</p>
<p>Norgga Árktalaš Universitehtas Romssas ledje dávjá fágaságastallamat njunnálagaid mu oahpaheddjiiguin Lill Tove Fredriksen, Harald Gaski, Mikael Svonni ja Kjell Kemi. Giitu didjiide buriid ja miellagiddevaš oahpahusas ja ságastallamiin. Erenomáš giitosat mu bagadallái ja girjjálašvuođa vuosttašamanuensii Lill Tove Fredriksenii buori bagadallama ovddas. Lill Tove Fredriksen lea sihke movttiidahttán ja hástalan mu masterdutkamušas.</p>
<p>Áiggun maid giitit iežan skihpára Seija Guttorm go hoahpuid siste asttai logastii veahkkin dán masterdutkamuša ja buvttii fuomášumiid. Loahpas áiggun giitit iežan áhku ja ádjá geat álo leaba mu dorjon, ja addán munnje dorvvu ja fámuid. 1. Álggaheapmi</p>
<p>Ráppa musihkkašáŋŋeris lea vuođđu hiphop-kultuvrras mii álggus lei afro-amerihkalaččaid vuostekultuvra rasismii ja dan heajos meannudeapmái USA:s. Hiphop álggii New York gávpotoasis Bronxas 1970-logus. Dál lea ráppa sajáiduvvan musihkkamáilmmis sihke Sámis,</p>
<p>Ásias ja muđui miehtá máilmmi. Meannudan ráppa ja hiphop vuođu, oahpásmuvvan dihtii hiphop-kultuvrii, -historjái ja -šáŋŋerii. Sápmái lea maid ollen hiphop ja ráppa, ja erenomážit sámi gánddat ráppejit gollegillii iešguđege láhkai ja fáttáin. Álgoráppáriid jietna New York gávpogis 1970-logus čájehii vuostehágu sin meannudeapmái , de lea maid sámi ráppa vuostejietna dasa mo oarjemáilbmi meannuda sápmelaččaid.</p>
<p>Dát jietna mii lea sámi ráppas ii leat dušše vuostejietna majoritehta olbmuide, dat lea maid siskkáldas digaštallanjietna Sámis. Mun áiggun geahččat mo sámi ráppa doaibmá digaštallanbáikin Jürgen Habermas <em type="italic">Public sphere </em>teoriija mielde. Dán teoriija leat máŋggat geavahan ja ovddidan ráppateavsttaid dutkamis, maiddái Austrália álgoálbmotdutki. Mu dutkosii lean várren saji kontekstii ja oahpásmuvvat sámi ráppii ja ráppáriidda. Mun lean diktán sin ieža muitalit iežaset birra ja defineret mii lea sámi ráppa. Dat lea leamaš áddjás bargu, muhto hui dehálaš maid go dán fáttás ledje nu unnán dieđut, erenomážit sámi pioneara ráppáriid birra. </p>
<p>Vuolggasadji lea sámi politihkalaš luohtedajahusain ja lávllateavsttain, ja seamma gulahallanvugiin mat leat seilon ja ain geavahuvvojit dán áiggi sámi ráppáriin. Mun analyseren makkár gielalaš váikkuhangaskaoamit sámi ráppas leat ja das fuomášan man girjái sámi ráppašáŋŋer lea. Mo lyrihka duppalgulahallan doaibmá sámi ráppas lea hui seammalágán go boarrásat sámi lyrihkas omd. luohteteavsttain. Dat čájeha ahte birgenkoansttat ja gulahallanvuogit eai leat jávkan, soaitá danne go mii ain leat koloniserejuvvon ja doarrumin dan seamma vuostá. 1.1 Dutkanfáttá válljen</p>
<p>Mu beroštupmi sámi musihkkii ja erenomážit sámi ráppii ja hiphoppii álggii juo mánnán. Mus lei mánnán lagašolmmoš gii givssiduvvui hui garrasit danne go son lei veahá earálágan go eará mánát. Mun oidnen go son olgguštuvvui ja eará mánát ja ollesolbmot givssidedje su máŋgga láhkai. Mun in diehtán mo mun galgen bissehit dan ja mus lei váivi go lagasolmmoš gillái. Muhtun beaivve lei mis ihttán ođđa CD-skearru dállui ja dat lei Sámi Grand Prix 2005</p>
<p>CD-skearru. Go ledjen okto ruovttus muhtin beaivve maŋŋá skuvlla de bidjen dan čuodjat ja dat lei okta lávlla masa duođaid liikojin ja guldalin olles daid moatti tiimma gitta earát bohte ruoktot, Nils Rune Utsi debuhttalávlla <em type="italic">Givssideapmi </em>. Mu dovdduide bođii jeđđehus ja mu gažaldagat ožžo vástádusaid. Skuvllas hállagohte eará mánát ja nuorat dan <em type="italic">Givssideapmi </em>-lávlaga ja dan gándda birra gii givssiduvvo. Mun in diehtán gii Nils Rune lei ovdal go son ráppii dan lávlaga. Mii digaštalaimet lávlaga birra ja geat son su givssidedje go orui </p>
<p>Kárášjogas. Dat lei mávssolaš ja garas gullat nuorra sápmelačča sámegillii ráppemin ášši birra mii midjiide lei nu oahpis, dat álggahii digaštallama áššis man birra ii oktage duostan jienádit.</p>
<p>Nuppes go gullen sámi ráppa lei sámerádios go Amoc ráppii <em type="italic">Kolle Ákšu </em>gillii man in ádden, muhto dat lei sámegillii ja mii nuorat hálaimet su birra maid. Son ráppii Kárášjoga vuođđoskuvlla Beaivváškonsearttas <em type="italic">Kolle Ákšu </em>ja dat lei vuosttaš háve Kárášjogas gullui albma sámi ráppa. </p>
<p>Servodatberošteaddjin lean leamaš mielde iešguđetge serviin ja searvan digaštallamiidda.</p>
<p>Nuorravuođajagiin ledjen mun nuoraidpolitihkas ja sámepolitihkka geasuhii mu. Sámi Grand</p>
<p>Prix bottus lei vuosttaš háve mun gullen SlinCraze ráppemin duohtaeallimis go son, Ovlla ja</p>
<p>Eskilla guovttos ráppejedje ja juige <em type="italic">Sapmelas </em>lávlaga stuorra sámeleavggain lávddis. Ráppa lei politihkalaš ja ovddastii sámi fámu ja rámi. Dan maŋŋá ihtigohte eanet ahte eanet politihkalaš ráppat sámegillii ráppáriin nugo Duolva Duottar, Ailu Valle ja earáin. Mun ohcagohten sámi ráppa interneahtas ja doppe gávdnui ollu, nugo okta dain geat álggahedje sámi ráppa, sámi underground ráppajoavku Áivana ráppalávlagat. </p>
<p>Mun vázzen nuppi jagi joatkkaskuvlla Guovdageainnus ja iežan gávccinuppelogát jagi riegádanbeaivvi in vajálduhte. Moai skihpáriin leimme šloahtamin skuvlla láhttiid ja de gullui beata čuojahuvvomin duodjeluohká luohkkálanjas. Joatkkaskuvllaoahppi Josef Per Buljo lei ráppemin ja freestylemin sámegillii ja nuorat ledje čoahkkanan su birra. Go son gearggai de spežžo gieđaid ja gudnejahtte su. Mu skibir hástalii mu maid ráppet, muhto mun in lean goassige ovdal ráppen almmolaččat, muhto mun mihten dasa loahpa loahpas. Go mun gergen iežan doaŋgges ráppain de ii lean seamma speažžun munnje go ovddit ráppárii. Odne lea</p>
<p>Buljo Čezá, sámi ráppár gii ráppe ee. boazodoalu várjaleami ja politihka birra.</p>
<p>Mun guorahallen SlinCraze ráppalávlaga <em type="italic">Suhtadit </em>ja čállen eksámena <span type="quote">“Mo geavahuvvo sámi ráppa politihkalaš gaskaoapmin?”</span> go lohken sámegiela ja girjjálašvuođa bachelordásis </p>
<p>Romssa Universitehtas 2014. Sámi ráppa lea viiddis ja eai leat gallis geat dan leat meannudan akademalaččat. Sámi ráppa lea sajáiduvvan girjjálašvuohta, poesiija ja lyrihkka otná Sámis ja muđuid máilmmis. Mun áiggun guorahallat ja ovdanbuktit sámi poesiija mii ovdanbuktojuvvo ráppan, danne mun mearridin girjjálašvuođa dutkamis meannudit ja čállit dan mu masterdutkosis. 1.2 Čuolbma, materiála ja ráddjejupmi</p>
<p>Dutkančuolbma lea: Mo doaibmá sámi ráppa almmolaš digaštallanbáikin ja mo ovddiduvvo lyrihkkan ja kollektiiva jietnan?</p>
<p>Almmolaš digaštallanbáikki guorahallamii lean válljen diskursateoriija Public sphere man</p>
<p>Jürgen Habermas hábmii 1962 gos evttoha makkár almmolaš digaštallanbáiki galggašii leat gos servodatáššit digaštallojit ja hástalit politihkalaš lihkahusaide ja rievdadusaide. Mun lean guorahallan mo ráppa doaibmá dakkár báikin. Dan teoriija leat máŋggas ovddidan ja lea geavahuvvon ráppateavsttaid dutkamis.</p>
<p>Meannudan sámi ráppa sámegillii lyrihkalaččat oaidnin dihtii makkár váikkuhangaskaomiid geavahit olahit ráppateavsttaid ovdanbuktimis ja almmuheamis. Mun gieđahalan ráppateavsttaid diktan main analyseren ee. riimma, metaforaid ja eará, muhto mun in deattut metruma iežan analysas, go mun áiggun ahte gielalaš váikkuhangaskaomiin ja konteavsttas galgá eanet deaddu.</p>
<p>Konteaksta lea hui dehálaš dákkár barggus ja lean várren saji muitalit ráppáriid duogážis ja diskografiijas čájehan dihtii man girjái ja máŋggabealat sámi ráppa lea. Mun lean geavahan kvalitatiivva metoda veahkkin go jearahalan ráppáriin ja áššedovdiin sihke njunnálagaid, telefovnnas ja Facebook-neahttasiiddus. Lean geavahan mediaartihkkaliid, filmmaid ja eará media gálduid dutkamii.</p>
<p>Mun lean válljen analyseret vihtta ráppalávlaga mat leat almmuhuvvon davvisámegillii. Dát lávlagat leat almmuhuvvon iešguđetge báikkiide, sihke CD-skearruide, YouTube,</p>
<p>SoundCloud, Spotify, ja eará neahttabáikkiide. Justa gosa guđemuš lávlla lea almmuhuvvon muitalan dárkileabbo juohke analysas.</p>
<p>Muhtin ráppateavsttaid lean šaddan ieš gulu mielde čállit ja lean sádden ráppáriidda lávllateavstta ja jearran lean go čállán ja juohkán lávlaga riekta.</p>
<p>Ráppateavsttat maid lean válljen dutkanmateriálan leat:</p>
<p><em type="italic">Dat ledjen mun </em></p>
<p>Čálli: Isak Ailo Gaup ja Johan Ante Paulsen (Áivan)</p>
<p><em type="italic">Givssideapmi </em></p>
<p>Čálli: Nils Rune Utsi (SlinCraze)</p>
<p><em type="italic">Suhtadit </em></p>
<p>Čálli: Nils Rune Utsi (SlinCraze)</p>
<p><em type="italic">Bággu geargat </em></p>
<p>Čálli: Aslak-Nils Valle (Ailu Valle)</p>
<p><em type="italic">Guovdageainnus eret </em></p>
<p>Čálli: Fred-René Buljo (Duolva Duottar)</p>
<p>Mun válljejin Áivan-joavkku <em type="italic">Dat ledjen mun </em>-lávlaga analyseret danne go Áivan lea dat sámi ráppajoavku mii lea guhkimus ráppen ja lei okta dain geat álge ráppet sámegillii 2000-logu álgojagiin oktanaga go Amoc álggii. <em type="italic">Dat ledjen mun </em>lea okta dain vuosttaš sámi ráppalávlagiin ja lea áidna undergroundráppa man guorahalan dán dutkamušas. Nils Rune </p>
<p>Utsi, dahje SlinCraze lea dat sámi ráppár gii lea buvttadan eanemus ráppa sámegillii ja okta dálá váldo sámi ráppáriin. Mun lean guorahallan su debuhttalávlaga <em type="italic">Givssideapmi </em>ja provoserejeaddji lávlaga <em type="italic">Suhtadit </em>gos sámi lyrihka duppalgulahallan lea guovddážis. Ailu </p>
<p>Valle spiehkasta dain eará ráppáriin iežas poehtalaš ráppaiguin mat leat ee. kapitalismma vuosttaldeami birra nugo lávlagis <em type="italic">Bággu geargat </em>. Maŋimuš lávlla lea Duolva Duottar-joavkku álgoráppalávlagiin <em type="italic">Guovdageainnus eret </em>gos cuiggodit seksuálalaš illastemiid ruovttubáikkisteaset garra sániiguin. 1.3 Disposišuvdna </p>
<p>Vuosttaš kapihttal lea dutkamuša álggahus ja láidehus makkár dat lea. Das mun lean čilgen dutkanfáttá válljema ja čuolmma. Sámi ráppa birra sáhttá meannudit vaikko man ollu ja mun čilgen ráddjema ja disposišuvnna álggahusas. Nuppi kapihttalis ovdanbuvttán mun dutkamuša teorehtalaš lahkonanvugiid. Dan kapihttalis ovdanbuvttán ja oahpásmahtán Jürgen Habermas teoriijii Public sphere mii lea almmolaš digaštallanbáikki birra, ja teoriija lea maid ovddiduvvon ráppa ja álgoálbmotráppa dutkamiin. Álgoálbmotmetodologiijas lean čoaggán buriid dutkamiid ja jurdagiid maid gieđahalan ja geavahan dutkamis veahkkin oaidnit álgoálbmot-dutkančalbmeklásaiguin sámi lyrihka ja konteavstta. Goalmmát kapihttalis gieđahalan sámi politihkalaš luđiid, lávlagiid ja estetihka ovdanbuvttán. Ráppa birra lea unnán čállon sámegillii ja danne lean čilgen hui vuđolaččat ráppa vuođu ja maiddái sámi ráppa historjjá. Njealját kapihttalis muitalan iežan dutkamuša metoda ja dutkanproseassa birra.</p>
<p>Álggos čielggadan iežan posišuvnna dutkin, go mus lea insider-posišuvdna go dutkkan iežan olbmuid, sápmelaččaid. Mun lean jearahallan sámi ráppáriin ja áššedovdiin dán dutkamis ja lean geavahan kvalitatiiva metoda doarjjan dáid jearahallamiin. Čielggadan velá lyrihkkaguorahallama guovddáš vugiid ja váikkuhangaskaomiid. Viđát kapihttalis analyseren vihtta sámi ráppa davvisámegillii namuhuvvon teoriijaid ja metodaid mielde. Guđát kapihttalis lea čoahkkáigeassu ja analysaoasi digaštallan mii lea mátki dutkamuša konklušuvdnii. 2. Teorehtalaš lahkonanvuogit</p>
<p>Teorehtalaš lahkonanvugiid válljemii lean válljen ovdanbuktit álgoálbmotmetodologiija ja sámi estetihka mii láidesta veahkkin mu dulkoma, vai sámi ja álgoálbmotperspektiiva lea mielde go guorahalan sámi ráppa. Leat dat sámi ráppalávlagat mat cuiggodit sámi servodaga maid lean dutkamin, ja danne dárbbašin maid diskursateoriija. Diskursateoriijan lea mus</p>
<p>Jürgen Habermas teoriija Public sphere, almmolaš digaštallanbáikkiid birra. 2.1 Public sphere – musihka almmolaš digaštallanbáiki</p>
<p>Munnje lei hui dehálaš válljet diskursateoriija vuođđun iežan sámi ráppa dutkamii, dakkár teoriija mii veahkehivččii áddet man láhkai ráppa ja musihkka sáhttet váikkuhit almmolaš ságastallama. Mun lean de válljen Public sphere-teoriija mii lea teoriija almmolaš báikki birra, gos digaštallan lea.</p>
<p>Frankfurt universitehta filosofiija professor Jürgen Habermas (1929-) čálii girjji</p>
<p xml:lang="nob"><em type="italic">Strukturwandel der Öffentlichkeit. Untersuchungen zu einer Kategorie der bürgerlichen </em></p>
<p xml:lang="eng"><em type="italic">Gesellschaft 1962, </em>mii jorgaluvvui eaŋgalasgillii 1989 <em type="italic">The Structural Transformation of the </em></p>
<p xml:lang="eng"><em type="italic">Public Sphere: An Inquiry into a Category of Bourgeois Society </em>gos geahčadii vugiid áddet ođđaáigásaš demokratiija. </p>
<p>Habermas lea dutkan eavttuid mo ja manne olmmoš ovddida iežas oaiviliid. Son dadjá ahte buot olmmošlaš dágut gáibidit giela. Hállama vuogádagain sáhttit gávdnat dárbbašlaš eavttuid buot lágan sosiála organiseremiidda. Go mii hállat de árvala Habermas ahte mii leat duođašteamen: 1. Áddejumi 2. Duohtavuođa 3. Heivvolašvuođa 4. Rehálašvuohta</p>
<p>Dát eavttut duođaštit logálaččat duohtavuođa ja sosiála konteavstta digaštallamis ja dan gohčoda Habermas <span type="quote">“ideála ságastallandilálašvuohta”</span>. Son oaivvilda ahte duohtavuohta boahtá ovdan ságastallamiin (Barker ja Jane 2000, 5th edition 2016: 232-233). Habermas definere</p>
<p>Public sphere leat báiki almmolaš diskurssas gos stáhta ii leat, gos álbmot sáhttá ráfis ráhkadit oaiviliid. Dán báikkis sáhttet priváhta olbmot ovddidit ja lonuhaddat iežaset oaiviliid, ja dan báikái ii gula stáhta dahje girku. Public sphere lea:  Báiki mii soabadoallá siviila servodaga ja stáhta;  Báiki gos álbmot organisere iežas  Arena gos <span type="quote">“álbmoga oaivil”</span> hábmejuvvo (Barker ja Jane 2016: 614)</p>
<p xml:lang="eng">Public sphere teoriijas lea vuolggasadji 1800-logu áviissain, girjjálašvuođa pubbain, politihkalaš áigečállosiin ja eará organiserejuvvon politihkalaš digaštallamiin. Dát digaštallan/ságastallanbáiki lei buohkaid várás, muhto borgárskáhppa gullui das eanemus. <em type="italic">“It was, in principle, though not in practice, open to all. Within this sphere individuals </em><em type="italic">were able to develop themselves and engage in rational debate about the direction of </em><em type="italic">society.” </em></p>
<p>Vaikke Habermas oaivvilda ahte Public sphere lea jávkamin monopolistalaš kapitalisma ja stáhta fámu nannema geažil, de oaivvildit ollu jurddašeaddjit ahte teknologalaš ovdáneapmi ja ođđaáigásaš media leat viiddidan public sphere (Barker ja Jane 2016: 233). </p>
<p>Guhká lea evttohuvvon mo ođasmahttit public sphere-teoriija vai heive otná dillái, ja maiddái mo musihkka heive politihkalaš diskursan almmolaš digaštallamis. Dát almmolaš digaštallanbáiki lea sirdašuvvan dál maiddái filmmaide, festiválaide ja maiddái áiggi mielde musihkkii. Almmolaš digaštallanbáiki ii leat dušše girjjálašvuođas muhto maiddái musihkas, “ <em type="italic">by engament with fine art and music </em>” (Street 2012: 65). Jus juoga galgá leat public sphere, de leat eavttut ahte galgá spiehkastit dominánta oskkolaš dahje politihkalaš dáidagis ja kultuvrras. Ovdal lei oarjemáilmmi musihkka dakkár mii vuvdojuvvui priváhta olbmuide geat čoahkkanedje guldalit musihka man ovddas ledje máksán. Ovdal lei musihkka geavahuvvon ja mearriduvvon iešguđetge fápmoásahusain oskkolaš bálvosiin, stáhtain ja oskkolaš ásahusain. Go musihkkárvirgi oaččui alitdási servodagas, de luvvii iežas dain fápmoásahusain ja šaddagođii sierra almmolaš digaštallanbáikin, musihkas šattai demokratiserenproseassa. “ <em type="italic">In </em><em type="italic">summary, Habermas makes music part of a system of political participation in which talk is </em><em type="italic">key </em>[...]” (Street 2012:66). </p>
<p>Torgeir Uberg Nærland (2015) lea doavttirgráđadutkamisttis dutkan mo dáža hiphop-kultuvra doaibmá politihkalaš oaivilráhkadeapmái ja mo musihkalaš stiila ja medierejuvvon verbálalaš diskursa čuohcá oaivilráhkadeami proseassaide. Son dutká makkár mearkkašupmi hiphop- musihkas lea public sphere teoriijain. Musihkka sáhttá tematiseret, muitalit ja bidjat fokusa iešguđege politihkalaš ja sosiála váttisvuođaide. Musihkain sáhttá maiddái hástalit vuostálastimiidda ja aktivismii, sihke njuolgga ja eahpenjuolgga fáhtet politihkkáriid ja eará fámolaččaid fuomášumi (Nærland 2015: 51).</p>
<p>Maŋŋá, nappo 2006, lasihii Habermas iežas public sphere teoriijii oasi man gohčoda <em type="italic">deliberate democracy </em>gos musihkka váikkuha politihkalaččat. Deliberate democracy viiddida áddejumi public sphere teoriijas, ahte mediat, gulahallan ja digaštallamat mat leat boahtán teknologiijain leat maid almmolaš gulahallanbáikkit. Medierejuvvon politihkalaš gulahallan ii dárbbaš leat ollásit gieđahallon ja deliberated democracy doaibmá organiserejuvvon áksá mielde. Gasku áksá leat dat guovddáš fápmoásahusat, politihkkarat, ráđđehus jna. </p>
<p>Boaittobeale dán áksá lea public sphere masa gullet formála ja eahpeformála fierpmádagat ja arenat. Deliberašuvdna lea proseassa mii <span type="quote">“ráidne”</span> gulahallama áksá gežiin guovddážii ovdal go duođaštuvvo álbmoga oaiviliiguin (Nærland 2015: 52-53). Dáinna lágiin de eai leat dušše omd. dušše politihkkárat ja ráđđehus mat jođihit dan politihkalaš digaštallama ja eiseválddiid oaivilat mat leat guovddážis, muhto priváhta ja <span type="quote">“dábálaš”</span> olbmuid oaivilat deaivvadit áksá guovddážis ságastallamii singuin geat juo leat guovddážis gos digaštallan lea. Teoriija čájeha mo musihkka oažžu politihkalaš ja demokráhtalaš rolla (Nærland 2015: 52-53). Cultural public sphere, doppe gos dáidagis lea seamma politihkalaš árvu go verbála ja čállojuvvon politihkalaš oaiviliiguin (Nærland 2015: 53-55).</p>
<p>Chiara Minestrelli lea dutkan Australia álgoálbmogiid hiphopa politihkalaškultuvrra, identitehta ja vuoiŋŋalašvuođa public sphere teoriijas. Son muitala ahte aborigiidna hiphop lea dakkár <span type="quote" xml:lang="eng">“Indigenous counter-public sphere”</span>, molssoevttolaš almmolaš digaštallanbáiki álgoálbmogiidda gos álgoálbmogat eallet iežaset láhkai (where indigenous people exercise their right to be conscious citizens). Go álgoálbmogat dahket dan de oažžut válddi iežamet eallimis ja diskurssas, ja sii maid juogadit jurdagiid sihke <span type="quote" xml:lang="eng">“Indigenous counter-public sphere”</span> -báikkis ja dan dominánta digaštallanbáikkis ráppain (Minestrelli 2017:222-223). 2.2 Álgoálbmotmetodologiija</p>
<p>Go muitala álgoálbmotmetodologiija birra de lea bággu namuhit Linda Tuhiwai Smith girjji</p>
<p><em type="italic">Decolonizing Metodologies </em>(1999) mii meannudii álgoálbmogiid dutkamiid guoski áššiid. </p>
<p>Son áigu bajidit dutkama viiddit historjjálaš, politihkalaš ja kultuvrralaš kontekstii.</p>
<p>Álgoálbmogiid jurddašanvuohki ja máilmmigovva fertejit oažžut saji akademiijii. Smith muitala álggus girjjistis ahte dutkamis leat nana čanastagat eurohpalaš imperialismii ja ahte sátni <span type="quote">“dutkan”</span> lea álgoálbmotmáilmmi fasttimus sátni. Ovdamearkka dihtii Christopher</p>
<p>Columbus ovdanbuktojuvvo imperialisttalaš girjjálašvuođas sáŋgárin ja koloniserema áhččin.</p>
<p>Álgoálbmogiid gaskkas erenomážit Amerihkás, de lea son olmmošgoddi, ja son guhte biinnidii ja bilidii (Smith 1999:21). Historjáčállima leat imperialisma ja koloniseren váikkuhan. Oarjemáilmmi siviliserejuvvon dutkit leat máŋga čuođi jagi áigi dutkagoahtán, čálligoahtán, čilgegoahtán ja gohčodišgoahtán álgoálbmogiid vaikko manin. Sii leat dutkan dan <span type="quote">“eará”</span> man Edward Said gohčoda diskursan <span type="quote">“eará”</span> birra, mas lea doarjja sihke ásahusaid, sátnevuorkkáin, kolonista byrokratiijain jna. Dat <span type="quote">“eará”</span> leat maiddái gohčoduvvon álgoálbmogin (Smith 1999:1-2, 21). Álgoálbmogat cuiggodit ahte historjá lea muitaluvvon kolonisttaid perspektiivvas. Muhtimat ges oaivvildit ahte historjá lea dehálaš reaidu muitalit iežamet historjjá, vaikke leaš geavahuvvon ovddidit imperialisttalaš oainnuid dan <span type="quote">“eará”</span> birra.</p>
<p>Lea dehálaš muitit ee. ahte historjá ii leat áibbas ollislaš, vigiheami, ii leat bealátkeahttá dahje duohta (Smith 1999:31-32).</p>
<p>Servodatdiehtaga árbevierus lea olmmoš gii lea servodaga dehálaš oassi, ahte olbmo individuála diđolašvuohta ja duohtavuohta hábmejuvvo birrasis, erenomážit eará indiviiddaiguin. Ovttaskas olmmoš lea guovddážis oarjemáilmmi servodatdutkamis, gohčoduvvon individualisma. 1900-logu vuosttaš bealle čuohtejagis váikkuhii sosiáladarwinismma servodatdiehtaga individualismma ahte muhtin olbmuid sáhttá dutkat eallima primitiiva servodagain (Smith 1999:53). Dan áigge dutkit dahje lappologat dutke maiddái sámiid nugo Just Qvigstad gii oaivvildii ahte sápmelaččat ledje primitiiva olbmot ja min fertii dutkat ja dokumenteret ovdal go jávket. Son oaivvildii maiddái ahte sápmelaččain ii galgga lohpi oahppat eatnigielaset ja son doarjjui sápmelaččaid dáruiduhttima (Hansen 1992 :54).</p>
<p>Kristtalašvuohta lea geahččalan jávkadahttit álgoálbmogiid vuoiŋŋalašvuođa. Álgoálbmogiid vuoiŋŋalašvuohta ii leat dušše muhtin osku, girku dahje girji. Dat lea eallinoaidnu, dat lea luondu, geađggit, eallit ja eará diŋggat, maid sáhttá sihke oaidnit ja maid ii sáhte oaidnit. Dan sáhttá leat váttis oarjemáilmmi diehtovuogádagaide áddet ja dohkkehit. Álgoálbmogiid vuoiŋŋalašvuohta soaitá čájehit dan čielgaseamos earu gaskal álgoálbmogiid ja oarjemáilmmi.</p>
<p>Dat lea okta daid osiin álgoálbmogiid kultuvrras maid oarjemáilbmi ii sáhte čalmmustahttit, áddet ja kontrolleret (Smith 1999:78).</p>
<p>Álgoálbmotnuoraid vuoiŋŋalašvuohta, eallinoaidnu ja duohtavuođa oaidnu hástaluvvo. Go ieš álgen studeret de vásihin mo mu eallinoaidnu ja máilmmioaidnu rievdagođii go studerejin dáža ja oarjemáilmmi universitehtain. Smith (1999:135) muitala ahte álgoálbmogat leat kritihkalaččat universitehtaide ja maid sii ovddastit, muhto olbmot háliidit váldit alit oahpu, ja dalle ii baljo sáhte garvit oarjemáilmmi universitehtaid kultuvrralaš báidnima. Álgoálbmogat eai hálit liikká ahte min olbmot galget massit giela, identitehta, árvvuid ja vieruid.</p>
<p>Go mii leat juo doppe, de sáhttit mii čállit iežamet historjjá ja dutkat iežamet eavttuid mielde.</p>
<p>Go dutkat iežamet álbmoga dahje álbmogis juoidá, de leat mii insider (siskkobeale) dutkit, mis lea dat insider-perspektiiva. Dat ii leat dat seamma go outsider (olggobeale) dutki. Go dutkat iežamet de oažžut <span type="quote">“almmolaš insider-jiena”</span> ja sáhttá maid leat hástaleaddji danne go šaddet vuordámušat nugo <span type="quote">“son diehtá danne go son eallá dan eallima”</span>. Insider-dutki hástala iežas oainnu iežas servodagas ja dan maid ovdal lea atnán diehttelassan. Lassin oarjemáilmmi dutkanvugiide, de leat álgoálbmotdutkis gii dutká iežas olbmuid, áibbas eará fuomášumit, vuordámušat, hástalusat ja vuogit dutkamii go outsider-dutkis (Smith 1999:138-142).</p>
<p>Rauna Kuokkanen meannuda girjjis <em type="italic">Boaris dego eana </em>(2009) álgoálbmogiid dieđu, filosofiija, dutkama ja oahpahusa dekoloniserema. Dat lea oalle seammalágan girji go Linda T. Smith girji (1999), gos ovdanbuktá máilmmi álgoálbmogiid dutkanvugiid ja jurddašeami. </p>
<p>Kuokkanen čilge ahte álgoálbmotdutkit leat máŋgii gártan subjektivitehta <span type="quote">“oaffarin”</span>, ja sin dutkamat ja metodologiijat leat adnojuvvon subjektiivvalažžan. Oarjemáilbmi dutkanárbevieru meroštallandieđalašvuođa gáibádusaid eai deavdde álgoálbmogat. Dat <span type="quote">“universála”</span> dutkannorpmat ja njuolggadusat eai heive álgoálbmotdutkamii (Kuokkanen 2009: 204). Okta hui dehálaš doaba lea dekoloniseren, man Kuokkanen čilge (Kuokkanen 2009: 35): <em type="italic">“Dekoloniseren mearkkaša dábálaččat daid proseassaid, mat buktet oidnosii ja burget </em><em type="italic">koloniála hálddahusaid, struktuvrraid, geavadiid ja diskurssaid. Dát burgin guoská maid </em><em type="italic">dakkár čiegus institutionála ja kultuvrralaš beliide, mat leat doalahan koloniála válddi </em><em type="italic">maiddái politihkalaš iehčanasvuođa maŋŋá (dego Afrihkás ja Indias)...” </em></p>
<p>Son maid diđošta ahte kolonialisma doaibmá ja stivre maiddái miela dásis, ja nu maid dekoloniseren (Kuokkanen 2009: 35). Nugo eará álgoálbmogiid servodagain, koloniála ja patriarkála historjá lea hábmen ja rievdadan maiddái sámeservodaga. Sámeservodaga moderniseren aŋkke 1950-logu beallemuttu rájes lea rievdadan árbevirolaš vugiid ja dábiid, ja dávjá leat patriarkála ideologiijat čuvvon servodatlaš nuppástusaid (Kuokkanen 2008: 28,</p>
<p xml:lang="nob">Balto 1997).</p>
<p>Álgoálbmotdutkit leat dávjá maid servodatberošteaddjit, ja dát rollat leat guovtteláganat.</p>
<p>Dutkamis ja aktivismmas leat guovttelágan doaimmat mas leat sierralágan olbmot geat geavahit iešguđegelágán reaidduid olahit iešguđetge áššiid. Álgoálbmogiid gaskkas leat konservatiiva olbmot geat eai áiggo rievdadusaid ja sáhttet geahččalit bilidit sin ovddas geat áigot rievdadusaid, namalassii ee. dutkit, oahpaheaddjit ja aktivisttat. Dat konservatiivvat geat ballet rievdademiin sáhttet geahččalit bilidit e.e. dutkiid luohttevašvuođa (Smith 1999:217).</p>
<p>Dutkan gullá fápmovuogádahkii ja álgoálbmotbargu ferte váldit saji das, dat lea dehálaš olles álgoálbmotservodahkii. Álgoálbmotdutkis ja aktivisttas leat máŋga rolla, nugo bearašlahttu, jođiheaddji dahje eará barggut. Sihke aktivista ja dutki ferte muitalit rivttes áššiid rivttes láhkai. Aktivisttat dárbbašit dutkiid fievrredit ja doalahit álgoálbmogiid dieđu ja máhtu (Smith 1999:226).2.4 Sámi estetihkka</p>
<p>Oassi sámi estetihkas lea áddet ja hálddašit giela kodaid ja konteavstta, nu mo ferte dahkat jos ollásit galgá fáhtet luohteteavsttaid sisdoalu. Sátnegirjjit čilgejit ahte estetihkka lea dat mii árvvoštallo čáppisin. Lea veahá váttis árvvoštallat mii lea estehtalaš danne go čábbodat lea relatiivva ja kontekstuála. Sápmelaččain lea dárbu earuhit dáidaga duojis. Dáidda lea ođđaáigásaš dáidda ja duodji ges leat gákti, gápmagat, guksi, čoarvegiella dahje eará maid lea ráhkadan árbevirolaš daguid bokte, nu mo duddjot. Duddjot oahpat áddestallama bokte, dat oahpahuvvo buolvvas bulvii ja dávjá seamma sogas. Iežat sogas leat iešguđetge árvvut ja oaivilat mo galgá habmet duoji dan láhkai vai ii leat dušše čáppat, muhto ánolaš ja vuogas maiddái. Gaski evttoha geavahit máttasámegieldoahpaga <em type="italic">dåajmijes vuekie </em>sámi estetihkkii. </p>
<p><em type="italic">Dåajmijes vuekie </em>sisttisdoallá akademalaš dási, ehtalaš dási, ja das gullá ahte ferte máhttit vástidit iežas álbmoga vuordámušaide. <em type="italic">Dåajmijes vuekie </em>ii leat áibbas ođđa fuomášupmi, dat lea álo leamaš das, vaikke dat geavahuvvo dál čilget sámi estetihka (Gaski 2007: 187-189). </p>
<p>Go sámi girječállit, lávlut ja dáiddárat čállet sámegillii, ja sámi sisdoaluin, geasuhit go sii earáid go sápmelaččaid? Sámi girjjálašvuohta lea dakkár boaittobeale girjjálašvuohta, dat ii leat váldorávnnjis. Áddet min giela ja konteavstta eai leat gallis geat sáhttet. Ii leat galle logijagi áigi go sápmelaččat válde saji máilmmi álgoálbmogiid gaskkas. Gaski (1997) namuha go sápmelaččat nulle gávtti álgoálbmotdeaivvadeamis de orro sii dego <span type="quote">“vilges olbmot”</span>, namalassii kolonisttat eai ge álgoálbmogat danne go sápmelaččain ii leat lunddolaš áfáiduvvan liiki. Sápmelaččat leat maiddái gohčoduvvon <span type="quote" xml:lang="eng">“White indians of Scandinavia”</span>. Mis ii lean dat <span type="quote">“rivttes”</span> liikeivdni, muhto čuoččuheimmet leat oassi álgoálbmotservodagas. Sámi girjjálašvuohta lea báikkálaš jietna. Sámi girjjálašvuođas leat eanemus fáttát gullevaččat sámiide ja Sápmái. Omd. Jovnna-Ánde Vest girjjiin lea álki mus dovdat ahte lea</p>
<p>Roavvesávvona birra, danne go mun lean dan guovllus eret ja dieđán guđe sohkii gullá. Dan láhkai lea munnje hui somá lohkat, muhto sáhttá leat hui amas konteaksta ja muitaleapmi omd. Oslo dážii dahje oarjemáilmmi váldorávnnji girjelohkkiide. Gávpoteallin guoská dál eambbo máilmmi olbmuide go guolásteapmi ja boazodoallu (Gaski 1997: 199-205). Guđe gillii galgá válljet čállit lea ášši maid álgoálbmotčállit fertejit vihkkedallat, eatnigillii vai majoritehtagillii? Máŋga álgoálbmotčálli leat massán gielaset dahje eai máhte doarvái bures gielaset vai sáhttet buvttadit čáppagirjjálašvuođa teavstta (Gaski 1997:207). Gávdnojit sápmelaččat geat čállet dárogillii, okta sámi girjjálašvuođa álgočálliin Matti Aikio čálii baicce dárogillii, muhto lei sámi sisdoallu mii geasuhii dážaid maid. Dálá áiggis lea Ann-Helen</p>
<p>Laestadius beakkán sámi girječálli Ruoŧas gii čállá ruoŧagillii go ii leat oahppan sámegiela.</p>
<p>Sámi ja inuihtta girječálliin ii leat buohkain nu alla oahppu go amerihká álgoálbmotčálliin.</p>
<p>Eanaš sámi girječállit čállet sámegillii, gillii mii oahpahuvvogođii dihto skuvllain 1970-logu álggus. Sámi álgogirječállit eai máhttán čállit eatnigielaset go čálligohte. Sámi girjjálašvuohta lei álgo álggus dušše njálmmálaš árbevierru luđiiguin, sátnevádjasiiguin, máidnasiiguin ja nu ain ovdal go vieris dutkit dokumenterejedje daid.</p>
<p>Duppalgulahallama geavahit sámi dáiddárat ja girječállit čehpet. Sis lea áigumuš muitalit eanet iežaset dáidagiin sápmelažžii go earáide. Dát ii leat dakkár olggušteapmi, baicce sámi árbevierru go stoahkat sániiguin ja mearkkašumiiguin lea dábálaš gulahallanvuohki (Gaski 1997).</p>
<p>Harald Gaski čállá <em type="italic">Den hemmelige teksten </em>(1998) artihkkalis ahte lea dárbbašlaš máhttit sámegiela ja kultuvrra jus áigu áddet luohteteavsttaid. Dan son oaivvilda ja geavaha Arnold </p>
<p>Krupat tearpma <em type="italic">ethnocriticism </em>, sámegillii etnokritihkka. Áddet luođi áibbas ollásit lea veadjemeahttun dušše girjjálašvuođa vugiin, danne gáibiduvvo maiddái báikkálaš diehtu vaikko eaŋkilolbmodásis. Gaski evttoha ahte sáhtášii jearahallat sihke sus, gii juoigá luođi, sus guhte juigojuvvo, bearrašis, skihpáriin ja lagašbirrasis (Gaski 1998:33). </p>
<p>Gaski joatká ja čilge man viiddis sámi girjjálašvuohta lea. Dušše sátni <em type="italic">girjjálašvuohta </em>vuolgá sánis girji, mii mearkkaša sihke girji man logat ja omd. girjjat gápmagat. Girjáivuohta, sullii seamma go máŋggabealatvuohta ja mii čuovvu dihto vuogádagaid, lea das suorggiduvvon sátni (Gaski 1998: 34). </p>
<p>Son váldá guokte luođi ovdamearkan čájehit mo sámi duppalgulahallan ja ironiija geavahuvvo luohtedajahusain, <em type="italic">Gumpe borai </em>ja <em type="italic">Joatkka-Elle luohti </em>. Mun válddán dušše nuppi dain luđiin ovdamearkan dán čállosis. <em type="italic">Gumpe borai </em>luođis geavahuvvo boazometaforihkka duppalgulahallamii, dat čilge sihke hearggi ja nissonolbmo. Luohti lea boaresbártni birra gii háliida muhtin nieiddain náitalit, muhto almmái lea behtohallan go eará albmát leat mannan su morsiin. Luođi subjeakta, dát boaresbárdni, manná de soagŋofárrui. Gabba lea metafora čuvgesvuovttat nissonolbmos. <em type="italic"><span type="quote">“Báhcán lei vel muzetsággi”</span> </em>mearkkaša ges ahte lei dušše báhcán seakkes sevdnjesvuovttat nieida sutnje. Jus lohkki dahje luohteguldaleaddji ii máhte sámegielsániid gabba ja muzet, dahje ahte seakkesnieida ii lean dolin konteavsttas sápmelaččain dat mii geasuhii eanemus, de ii livččii lohkki ádden ironiija ja duppalmearkkašumi (Gaski 1998:37). Mun áiggun guorahallat mo giella ja duppalmearkkašupmi doaibmá sámi ráppateavsttain. 3. Politihkalaš lávlagat ja ráppa historjá </p>
<p>Dán kapihttalis meannudan sihke oarjemáilmmi ráppa ja sámi ráppa vuođu ja historjjá.</p>
<p>Ođđaáigásaš ja oarjemáilmmi hiphop inspirerejuvvon sámi ráppa sulastahttá ollu daid boarráset sámi politihkalaš lávlagiid ja luđiid. Mus lea teorehtalaš vuođđun sihke hiphop ja luohti, mii mu mielas doaibmá hui bures. Boarrásat sámi politihkalaš luohtedajahusaid ja lávllateavsttaid meannudan ádden dihtii sámi lyrihka vuođu. 3.3 Sámi politihkalaš luođit ja lávlagat</p>
<p>Mu mielas dárbbašlaš selvehit sámi politihkalaš luđiid ja lávlagiid dutkamiid. Sámi álbmot lea vásihan sisabahkkemiid ja koloniserema, Norgga stáhta riikkarájáid siskkobealde koloniseren gohčoduvvo dáruiduhttimin. Mo leat sápmelaččat dusten daid kolonisttaid, bággejuvvon vearuid ja vearredaguid, ja mo leat sápmelaččat vuostálastán daid lyrihkalaččat?</p>
<p>Harald Gaski magisttarbargu ja girji <em type="italic">Med ord skal tyvene fordrives </em>(1987) meannuda mo duppalgulahallan dahje duppalmearkkašumi áddejupmi doaibmá vuostálastingaskaoapmin dološ sámi epihkalaš luđiin <em type="italic">. Suola ja noaidi </em>lea dološ luohti, mas dušše sii geat máhtte giela bures áddejedje ironiija ja divtta duohta mearkkašumi (Gaski 1987: 48-52). Dat luohti ii várra juigojuvvon almmolaš digaštallanbáikkiin, baicce underground nu mo muhtin ráppat. Ja nu ii lean njuolgga moaitámuš eiseválddiide. <em type="italic">Suola ja noaidi </em>lea luohti mas suola ja noaidi lonuhallaba juoigat. Noaidi gii ovddasta ja suddje sápmelaččaid, ii háliit ahte suola, nappo kolonisttat, suoládit ee. sámi eatnamiid. Jus olggobeale olmmoš logašii luođi dajahusaid de orru ahte suola lea vuoitán ja noaidi ges vuollánan, muhto sámi konteavsttas ja áddejumi mielde de leat noaiddi čuorvvussánit ain eallimin otná sápmelaččaid rahčamušain. Dan láhkai de oaidnit ahte noaidi ii liikká vuoittohállan suollagii, muhto hástalii sápmelaččaid vuosttildeapmái dan botta go dážat jáhkket min náđđumin. <em type="italic">“Alle politiske uttalelser er ment for en intern-etnisk dimensjon. Derfor var det vesentlig å </em><em type="italic">ikke være klar i talen i ikke-samiske sammenhenger, mens en i kunsten kunne uttrykke seg fritt </em><em type="italic">overfor sine egne, som en først og fremst henvendte seg til” </em>(Gaski 1987: 52). </p>
<p>Politihkalaš luođit maid leat dakkárat mat cuiggodit man láhkai servodat lea rievdamin. Biret</p>
<p>Elle juoigá luođi <em type="italic">Áiggit leat nu nuppástuvvan </em>man luohtedajahusat cuiggodit guđe guvlui sámi servodat lea mannamin, daid nuppástusaid ja mo teknologiija rievdada sámi eallima sihke praktihkalaččat ja olmmošlaččat. Luođi mun-persovdna lea vuoras dahje dološ olmmoš gii muitala man láhkai áiggit leat nuppástuvvan ja cuiggoda omd. mo mášinjurra lea áidna mii gullo ja mo olbmot eai dovddat fulkkiiguin. Muhto loahppadajahusain boktala jurdagiid ja muittuha ahte dat dološ luođit gal gullojit (vaikke mášinjurra gullo). Dán luođis maiddái cuiggoda ahte buohkain lea nu hoahppu, muhto ii leat diehtu gosa nu doamadit. Dán luođis lea maid ollu leaikkastallan ja ironiija, omd. dán oasážis: </p>
<p><em type="italic">Jus don fal olggos galggat dál maid lávket </em></p>
<p><em type="italic">Ii dat gullo eará go mášinjurra </em></p>
<p><em type="italic">Na ii dat gullo beanašáiggas ii ge gullo luohti ge šat olgun </em></p>
<p><em type="italic">It don gula eará go biilajura, dat gal gullo dat mášinjurra </em></p>
<p>Mearrasámi proteastalávlagiid leat maid dutkan. Lill Tove Fredriksena girji <em type="italic">Porsáŋggu </em><em type="italic">lávlagat – Mearrasámi lávlunárbevierru ja olmmošlaš reaškinkultuvra </em>(2001) ovdanbuktá </p>
<p>Porsáŋggu mearrasámi lávlagiid mat eai leat vuoiŋŋalaš lávlagat. Daid searvvis maid proteastalávlagat, omd. <em type="italic">Elveland </em>mii lea sihke bilkolávlla ja proteastalávlla, ráhkaduvvon 1900-logu álggogeahčen. Fredriksen lea geavahan kvalitatiiva dutkanvuogi ja lea jearahallan áššedovdiin geat dovde konteavstta gos lávlagat ráhkaduvvojedje. <em type="italic">Elveland </em>lávlla lea albmá birra gii virgáduvvui vuovde-, geaidno- ja johkageahččin veasttabeale Porsáŋgguvuona. </p>
<p>Lávlla govvida Elvelandda negatiivvalaččat ja dan bokte bohtet garra moaitámušat eisseválddiid politihkkii. <span type="quote">“Rissehearrá”</span> govvida Elvelandda posišuvnna ironalaččat. Áddet mii dat <span type="quote">“rissehearrá”</span> lea, gáibiduvvo ahte lohkkis lea sámegiella ja kulturmáhttu mii gullá mearrasápmái, erenomážit Porsáŋgguvutnii. Rissit ledje resursa, šibitbiebmun, muhto rissi lea maid fuones muorra, nu son govviduvvo ironalaččat fuones hearrán (Fredriksen 2001: 41-48).</p>
<p>Fredriksen čujuha (Anttonen 1996:18, lohkan Fredriksen 2001:50-51) mo kultuvrralaš identitehta lea politihkalaš identiteahta ja ahte dat vuođđuduvvo identitehta retorihkalaš proseassas ja ákkastallanproseassas. Oskkáldasvuođa vuođđudeamis mii ráhkadit erohusaid <span type="quote">“min”</span> ja <span type="quote">“sin”</span> gaskkas. Oktasaš symbolat ja árbevierut leat dehálaš oasit mat ovddidit kultuvrralaš identitehta. Elveland ii leat oskkáldas <span type="quote">“min”</span> beallai ja vállje baicce virggi mii ovddasta <span type="quote">“sin”</span> jurddašanvugiid (Fredriksen 2001:50).</p>
<p>Áiggun ovdanbuktit vel ovtta lávlaga man Fredriksen lea dutkan, <em type="italic">Sámit </em>, mii sulastahttá hirbmat ollu Isak Saba <em type="italic">Sámi soga lávlla </em>teavstta ja áigumuša. Olles <em type="italic">Sámit </em>lávlagis deattuhuvvo sámi oktavuođadovdu ja kultuvrralaš identitehta. <em type="italic">“Sámesohka, sitkes sohka. Ii du </em><em type="italic">vuoitte vašálaš” </em>leat guokte vuosttaš linnjá lávlagis (Fredriksen 2001:73). Dán divttas eai dihtto eksplisihtta moaitámušat eiseválddiid politihka vuostá, baicce geažiduvvo nugo <em type="italic"><span type="quote">“árbeoasi várjalehkot”</span> </em>ja <em type="italic"><span type="quote">“vašálaččaid vuostá čuožžut”</span> </em>. Dás lea duppalmearkkašupmi, ferte dovdat sámi árvvuid ja diehtit geat dan áigge ledje sámiid vašálaččat, namalassii dážat (Fredriksen 2001: 75). Dakkár fápmorelašuvnnat gaskal sápmelaččaid ja dážaid/láttániid jna. ovdanbuktojuvvojit maiddái ođđasit sámi proteastalávlagiin. 1960:s gitta 1980-lohkui ledje máŋga sámi proteastalávlaga nugo Simmona-Máhtte (Mathis </p>
<p>Hætta) ja Sverre Kjelsberg Melodi Grand Prix šuokŋa <em type="italic">Sámiid ædnan </em>1980 seamma áiggi go </p>
<p>Álttá-Guovdageainnu eanu duolvadeami vuostálastimat ledje. <em type="italic">Sámiid ædnan </em>šuoŋas lei sihke lávlla, luohti ja politihkalaš cealkámuš. </p>
<p xml:lang="nob"><em type="italic">Framførr tinget der dem satt, </em></p>
<p><em type="italic">Sámiid ædnan, Sámiid ædnan. </em></p>
<p xml:lang="nob"><em type="italic">Hørtes joiken dag og natt </em></p>
<p><em type="italic">Sámiid ædnan. </em></p>
<p xml:lang="nob"><em type="italic">Joik har større kraft enn krutt </em></p>
<p><em type="italic">Sámiid ædnan, Sámiid ædnan. </em></p>
<p xml:lang="nob"><em type="italic">Førr en joik tar aldri slutt </em></p>
<p><em type="italic">Sámiid ædnan. </em></p>
<p>Vuosttaš linnjás muitaluvvo sápmelaš nealgudeddjiid ja miellačájeheddjiid birra geat ledje čoahkkanan Norgga Stuorradikki olggobeallái vuostálastit dulvadeami. Viđát linnjás ges celkojuvvo ahte luođis lea eanet vuoibmi go ruvttas, namalassii ahte sámeálbmoga eallinvuohki ja kultuvra ealihit guhkit go luonddu nuoskkideapmi. Dáinna šuoŋain vuittiiga</p>
<p>Norgga Melodi grand prix-gilvvuid 1980 ja olles Europa gulai dán go searvvaiga Eurovision gilvui.</p>
<p>Karen Anne Oskal Eira sámi proteastalávlagiid dutkamis muitaluvvo ahte sámi politihkalaš poesiijas bohtet ovdan bonju fápmostruktuvrrat stuorraservodaga ja sápmelaččaid gaskkas ja orrot šaddan garraseappot jagiin gaskal 2013 ja 2016. Dáin lávluin lea oktasaš ahte sii háliidit rievdadusaid vai sáhttet várjalit sámi eatnamiid sisabahkkemiid ektui. Dán dutkamis lea Eira guorahallan ee. Niko Valkeapää lávlaga <em type="italic">Leat go friija </em>gos lávlla ii leat kolonisttaide, muhto eará sápmelaččaide, hástalit sin jurdagiid (Eira 2017: 87,57-58). 3.5 Ráppa vuođđu </p>
<p>Ráppa gullá hiphopii, ja hiphopas (čállo maid hip-hop ja hip hop) leat njeallje váldooasi. Dán čállosis áiggun muitalit hiphopa njeallje váldooasi vuođu birra. Meannudan maiddái ráppa historjjá ja mo dat lea rievdan otná beaivái. Mun in sáhte buot máilmmi ráppa meannudit dás, muhto mun geahčastan USA afro-amerihkalaččaid, hiphop ja ráppa historjjá. Guoskkahan maiddái ráppa pionearaid ja guovddáš ráppáriid ja mo sii leat váikkuhan ráppašáŋŋera.</p>
<p>Bradley ja Debouis (2010) muitalit ahte ráppa ja hiphopa doahpagat eai leat synonymat, vaikko dain lea sullii seamma mearkkašupmi. Muhtimat earuhit ráppa hiphopas ahte ráppa lea almmuhuvvon dahje vuvdojuvvon musihkka ja hiphop ges <span type="quote" xml:lang="eng">“underground”</span> jietna. Hiphop álggahuvvui 1970-logu álggus USA stuorámus gávpoga, New York davimus gávpotoasis,</p>
<p>Bronxas. Hiphop lei dalle stuorra nuoraiddáidda-lihkadus mas DJat (disk jockeys), emcees’at (MCs/master of ceremonies/ráppárat), breakdancers’at (b-boys and b-girls) ja graffiti čállit (aerosol artists) ledje njunnošis, gohčoduvvon <em type="italic">four elements </em>(njeallje elemeantta). Eai lean dušše dát njeallje váldoelemeantta mat ledje oassin hiphopas, hiphop lei ja lea maid sierralágan málle mo gárvodit, hállat ja láhttet, mii gullá urbána gáhtakultuvrii (urban street culture) (Keyes 2004:1). </p>
<p>DJ, dahje disk jockey lea muhtin gii čuojaha gárvves ráhkaduvvon šuoŋaid olbmuide.</p>
<p>Beakkán hiphop DJ’at leat ee. DJ Kool Herc, Snake, The Weekend ja DJ Khaled.</p>
<p>DJ Khaled searvvai lávlagii <span type="quote" xml:lang="eng">“I’m the one”</span> ráppáriiguin Quavo’in, Chanse The Rapper’iin, Lil</p>
<p>Wayne’ain ja lávluin Justin Bieberiin 2017. Diet lávlla lea hui ođas, muhto gii son álggahii buot dán hiphopa? Aahlin (30.06.2016) muitala ahte DJ Kool Herc, dahje Clive Campbell mii lea su albma namma, lei okta sis gii álggahii hiphop-kultuvrra. Campbell riegádii Kingstonas,</p>
<p>Jamaicas cuoŋománu 16. beaivve 1955. Go Campbell lei 12 jagi, de fárrii iežas bearrašiin</p>
<p>New Yorkii, Bronxii. Dušše moadde jagi maŋŋá álggii nuorra Campbell čuojahit feasttain, leat DJ. Son čuojahii guokte skearru oktanaga ja dainna lágiin son seaguhii guokte musihkkastiilla. Dehálaš dáhton sihke Campbella eallimis ja hiphopa historjjás lea borgemánu 11. beaivi 1973, dalle lei Campbell dahje DJ Kool Herc DJ ja MC (master of seremonies) dan feasttas man ollugat dovdet hiphop-kultuvrra álgun. Borgemánufeasta nu mo olbmot dovdet dan, lei muhtin geardeviesus 1520 Sedwick Avenue’s Bronxas. Dan rájes dollojedje eará <span type="quote" xml:lang="eng">“block parties”</span> maiddái almmolaš párkkain, basketspábbašiljuin, gáhtain ja stobuin Bronxas 1970-logus. DJ Kool Herc ja eará afro- ja karibialašamerihkálaš nuorat jotke ovddidit hiphop musihka go seaguhedje jamaicalaš musihkkaárbevieru toasting’a, mii lea go olmmoš rápmo poehtalaččat dan botta musihkka čuodjá. Campbell gii lea DJaid ovdavázzi, ođasmahtii break-funkšuvnna, son guhkidii lávlagiid instrumentála osiid masa lei buoremus dánsut. 1980-loguid álggus beaggigođii hiphop kommersiála máilmmis ja hiphop vuovdigođii, muhto DJ Kool</p>
<p>Herc musihkka ja bargu ii beassan goassige nu guhkás nugo eará hiphopárat, geat riggo dan áiggi. Dán álgoáigodagas bohte álgorápparat maiddái gangster-joavkkuin Bronxas, nu mo ovdamearkka dihtii Afrika Bambaataa gii lei dehálaš miellahttu Black Spadesas ja álggahii hiphoplihkadusa Zulu Movement. Bambaataa álggii DJan 1970 ja son lea okta gii čuoččuhii ahte hiphop-kultuvrras leat njeallje elemeantta. Grandmaster Flash oaivvildii ahte hiphop lea dušše musihkka ja dánsun (Aahlin 2016).</p>
<p>Break-dánsun, dahje breaking lea dánsa mas dánsejeaddji sáhttá geavahit iežas dánsunattáldagaid ja fantasiija mo geavahit iežas rupmaša. Break-dánssa dánsot eanaš gánddat ja lea dánsa gos dánsejeaddji hástala nuppi dánsejeaddji dánsagilvui, gohčoduvvon dance battle’in. Dance-gilvui sáhttá dánsejeaddji searvat okto dahje joavkkuinis (crew), eará dánsejeaddji dahje joavkku vuostá (Fiskvik 2012). Sámi hiphop-dánsejeaddji Ánna-Katri</p>
<p>Helander (2017) čilge ahte breakdance ja hiphop leaba goabbáge suorggit. <em type="italic">“Hiphopa ja </em><em type="italic">breakinga lassin leat vel, waacking, locking, popping, vouging, house. Breaking lea mas buot </em><em type="italic">dánsun hiphopai lea vuolgán, breaking lei dat vuosttaš stiila. Dan maŋŋá bohte buot diet </em><em type="italic">eará. Ferten maid namuhit ahte jus breakariidda manat hupmat breakDANCE birra de gal </em><em type="italic">veaha nivkkihit. Ii leat dat <span type="quote">"albma"</span> tearbma, dat lea maid geavahit kommersiealla atnui. </em></p>
<p><em type="italic">Muhto dansunbirrasis dat lea breaking”. </em></p>
<p>Graffiti, lea juoga mii ovddasta hiphopa, muhto hiphop ii lean graffiti vuolggasadji. Graffiti, mat leat sárgumat dahje čállosat seinniide, lei jo geavahusas dološáigge Egypttas ja Pompeias gos monumeanttaide sárgo namaid, karikatruvrraid ja poesiijaosiid. Nuppi máilmmisoađi maŋŋá de rievddai graffiti. Erenomážit New Yorka geafimus gávpotosiin álge sprayabovssaiguin hábmet graffitigovaid seinniide maid buohkat eai oaidnán nu dávjá, nugo eatnanvulošmađiin- ja stašuvnnain. Graffiti lea maiddái gohčoduvvon street art, nappo gáhtadáidda. Dál ii leat graffiti dušše giksin ja noađđin nu mo 1990-loguin, go dál leat ásahuvvan dáiddárat maid geavahišgoahtán graffiti dáidagiin (Mørstad 2015). Sámis leat maiddái street-artisttat nugo Suohpanterror, Anders Sunna ja Linda <span type="quote">“Zina”</span> Aslaksen. Soai sárgguiga/sprayiiga stuorra Álttá gieldda diŋgojuvvon grafitti Álttá nuoraidskuvlla seaidnái 2016 geasi, mas lei govva ee. rievssahis mas ledje bávkkanasat čeabehis. Graffiti lei nugo earáge Suohpanterrora govat politihkalaččat, mat muittuhit soađi ja vearjjuid. Dán graffitis</p>
<p>Álttá nuoraidskuvlla seainnis buollái hirbmat digaštallan gos Álttá Ovddádusbellodaga Rut</p>
<p>Olsen fallehii Sunna ja Aslaksena, ja oaivvildii ahte máilbmi lea jo nu surgat ahte mánát eai dárbbaš oaidnit ja muittuhuvvot dan juohke beaivve, dahje nu mo ieš dajai: <em type="italic">“gni det inn i </em><em type="italic">annsiktet på barn” </em>. Dasa vástidii Sunna ahte graffitiin áiggui boktit olbmuid jurddašit mo sii láhttejit luondduin ja elliiguin. Álttá gielda ii váldán eret graffiti dáidaga ja lea ain das (Martinsen ja Føleide 2016). Sihke Anders Sunna ja Linda <span type="quote">“Zina”</span> Aslaksen mátkkošteaba dáidagiin ja maiddái hábmeba graffiti diŋgojuvvon báikkiide. Nu mo ovdamearkka dihtii </p>
<p>Aslaksen hábmii graffitigova streamas TV-válgasáddagis man NRK Sápmi doalai 11.09.17.</p>
<p>Hiphop-kultuvrras leat nana čanastagat Afrihkái ja Karibiai. Eanaš olbmot geat Bronxas álggahedje ráppa ledje afro-amerihkálaččat ja sin historjá lea veahkehan hábmet otná hiphop-kultuvrra. Dološ afrihkálaš musihkkavierru lea ahte son guhte lávlu, muitala muhtin muitalusa lávlludettiin. Lávllodettiin de lea dábálaš ahte harp-lute (muhtin lágan gitára) čuojahuvvo ja maiddái derpet rumbbuid dahje sullasaš čuojanasa (Keyes 2004:20). Dat poehtalaš muitaleapmi lei dehálaš oassi Afrihká olbmuide dan <span type="quote">“ođđa máilmmis”</span> (Keyes 2004:22). Dan <span type="quote">“ođđa máilbmái”</span>, USAii, galge šlávavuhtii. Šlávavuohta lei dábáleabbo ovdal go dál. Šláva lea olmmoš gean muhtin eará olmmoš eaiggáda lobálaččat. Šlávas eai leat iežas vuoigatvuođat ja leat gohčostahkan (Tjora 2014). Dákkár friddjavuođavealaheapmi lei maiddái dábálaš ráŋggáštanvuohki sidjiide geat ledje dahkan roavva vearredaguid. Šlávanissona mánná šattai iešge šlávan ja muhtin isida opmodahkan. Šlávavuohta lassánii duođaid 1600-logus go fránskalaš ja brihttalaš plantášat dárbbašedje eambo bargiid, nappo šlávaid. Daid plántašain buvttadedje gáfe, sohkkara ja duhpáha mii vuvdojuvvui miehtá máilmmi. Dát stuorra plántašat ásahuvvojedje USA máttastáhtaide. USA vieččai šlávaid oarjjábeale Afrihká mearragáttis, árvideamis vižže ja bággejedje 10-15 miljovnna olbmo doppe šlávavuhtii</p>
<p>USAii. Dát lohku lea olu stuorát jus bidjá oktii olbmuid loguin geat jápme šlávabivddus, báikkálaš sođiin ja geat jápme šlávamátkkis badjel Atlanta-ábi. Oarje-Eurohpás šattai buoret ruhtadilli industrialiseremii go šlávat barge nuvttá Eurohpa ruhtahearráid ovddas (Steen 2017).</p>
<p>USA sisriikkasoahti lei soahti gaskal USA davvi- ja máttastáhtaid. Dát soahti bisttii 1861 gitta 1865 rádjái go davvistáhtat vuite máttastáhtaid badjel. Eanet go 620 000 olbmo jápme soađis.</p>
<p>Justa dát soahti, USA sisriikkasoahti, dagahii ahte šlávavuohta heaittihuvvui USA:s.</p>
<p>Davvistáhtat áigo heaittihit šlávavuođa, muhto máttastáhtat áigo doalahit dan. Danne go doppe ledje eanaš šlávat, vižžon Afrihkás bargat bupmolplántašain doppe. Jus heaittihedje šlávavuođa de nogai maiddái stuorra oassi šlávaeaiggádiid sisaboađus. Soahti álggii 1861.</p>
<p>Dán soađis eai soahtan dušše angloamerihkálaš čuvgesvarahat, muhto maiddái sullii 180 000 sevdnjes afro-amerihkalačča geat ledje šlávat, sohte davvistáhtaid ovddas. 1865 heaittihuvvui šlávavuohta miehtá USA, muhto nállevealaheapmi afro-amerihkalaččaid vuostá ii nohkan ja sii eai vuos ožžon borgárvuoigatvuođaideaset nugo vilgesolbmuin ledje (Mathiesen 2016).</p>
<p>Dát nállevealaheapmi dagahii borgárriektelihkadusa (Siviilavuoigatvuođa lihkadus), ja lihkadus háliidii dásseárvvu gaskkal vilges ja čáhppes olbmuid USA:s ja oažžun dihtii vuoigatvuođaid čáhppes olbmuide. 1896 mearridii USA alimusriekti ahte olles USA álbmot galggai leat <span type="quote">“sirrejuvvon, muhto dássálagaid”</span>. Dás formaliserejuvvui nálleearru ja das ii lassánan dásseárvu gaskkal vilges ja čáhppes olbmuid. Dát mielddisbuvttii ahte 1950-logu loahpas ja 1960-logu álggus šadde garra ja lossa soahpatmeahttun deaivvadeamit gaskkal vilges olbmuid geat mearridedje USAs dalle ja ledje <span type="quote">“dat bajit olbmot”</span> ja čáhppes olbmuid geat badjelgehččojuvvojedje ain vaikke šlávaáigi lei nohkan (Notaker 2017).</p>
<p>Martin Luther King jođihii ráfálaš dáistaleami afro-amerihkalaččaid vuoigatvuođaid ovddas</p>
<p>USA servodagas. King lei mielde organiseremin busseboikohttema Montgomerys 1955, gos son maiddái barggai báhppan. King lei čeahpes sárdnideaddji ja okta su sártniin lea máilmmi beakkán. <em type="italic">Mus lea niehku </em>(<span type="quote" xml:lang="eng">“I have a dream”</span>) man sárdnidii Washington D.C.:s dan stuorra siviilavuoigatvuođa vázzimis 1963 (Notaker 2017). Dan sártnis son muittuhii USA ee. ahte afro-amerihkkalaččat leat leamaš šlávavuođas, ja ain eai leat friddja vaikko čuođi jagi áigi nogai siviilavuoigatvuođa soahti. Son dáhtui ahte nállesirren ferte heaittihuvvot ja ahte olles </p>
<p>USA álbmot ferte leat friddja. King báhččui 1968 ja dat lei hui váivi ja bahča afro-amerihkkalaččaide (Keyes 2004).</p>
<p>Maŋŋá King jápmima, de ain rahče afro-amerihkkalaččat ja sii ledje dál dolkan eallimis badjelgeahččanvuođas. Malcom X, dahje gii lei sihke miellahttu ja mielde jođiheamen searvvi</p>
<p>Black Muslims gaskal 1946-1964. Malcom X doarjjui čáhppes separatismma USAs ja háliidii ásahit čáhppes republihka, vaikko vel vearjjuiguinge. Son lei maiddái čeahppi sárdnidit, dego</p>
<p>King. Malcom X maid goddui 1965 ja dat bovttii nuorra čáhppes afro-amerihkalaččaid. Sii geavahišgohte čuorvvassáni dego <span type="quote" xml:lang="eng">“Black power”</span> (čáhppes fápmu). Dat maid dagahii ahte afro-amerihkalaš nuorat organiserejedje iežaset politihkalaččat ja ásahedje The Black Panthers</p>
<p>Party (Notaker 2017). Searvi The Black Panthers ásahuvvui 1966 Oaklandas Californias. Gos organisašuvdna ja bellodat The Black Panthers Party For Self-defence, dahje Black Panthers áigo buoridit afro-amerihkalaččaid orruma, oahpahusa ja áigo eanet bargovejolašvuođaid afro-amerihkalaččaide. Dát organisašuvdna ásahuvvui golbma jagi maŋŋá King goddima 1968 ja heaittihuvvui 1982. Logi jagi ovdal Black Panthers álggahuvvui ja álgojagiid searvvis lei máilmmis revolušuvnnalaš áigi. 2. Máilmmi soahti lei áiddo nohkan, 50 riikka šadde iečanas riikkan ja Vietnamas lei USA soahtamin. USAs vásihedje afro-amerihkalaččat politiijaveahkaválddálašvuođa, ja sii fertejedje suodjalit iežaset. The Black Panthers Party háliidii maiddái afro-amerihkalaš iešstivrejumi, iežaset politiija ja ahte afro-amerihkalaččain galge sierra duopmostuolut. Okta jođiheaddji sis, Eldridge Cleaver, searvvai USA presideanttaválggaide 1968 go bellodagas ledje dušše 2000 miellahttu, ollu siskkáldas riiddut ja son ii vuoitán. The Black Panthers attii doarjaga, doaivaga ja dorvvu afro-amerihkalaččaide. Dat ii lean dušše muhtin bellodat, dat lei organisašuvdna mii ovttastii vealahuvvon álbmoga oktii ja organisašuvdna attii maiddái nuvttá iđđesborramuša mánáide</p>
<p>Oaklandas Californias gos searvi lei stuorámus ja doppe maiddái ásahuvvon (Nelson 2015). 1971 bidjagođii USA dalá presideanta, Richard M. Nixon johtui <span type="quote">“soađi”</span> gárrenmirkkuid vuostá, <span type="quote" xml:lang="eng">“War on drugs”</span>. <span type="quote" xml:lang="eng">“War on drugs”</span> ii lean dušše prošeakta unnidit gárrenmirkkogeavaheami USA:s, muhto maiddái hehttet liberálaid ja afro-amerihkalaččaid organiseremis. Nixon ja FBI vuite soađi badjel Black Panthersa ja afro-amerihkkalaččat ledje fas vuoittahallan (Ivester 2015). </p>
<p>Álgo ráppárat eai geavahan stuorra nallebuvssaid, Adidas-skuovaid eaige almmuhan musihkkavideoid MTV:ii dahje YouTubii nu mo dán áigge ráppárat dahket. Bradley ja</p>
<p>DuBois (2010) gohčodeaba ráppa vuosttaš áigodaga <em type="italic"><span type="quote" xml:lang="eng">“The Old School”</span> </em>áigodahkan, gaskkal 1978 ja 1984. Dan ráppamusihkka mii ráhkaduvvui dan áiggi gohčodeaba maiddái “Old </p>
<p>Shchool” ráppan. Ráppa almmuhuvvui dan áigge block-feasttain dahje street-feasttain, nu mo</p>
<p>DJ Kool Herc feasttain Bronxas. Feasttain gos DJat čuojahedje ja MCat ráppejedje álkes ja geardduheaddji musihkkii. 1970-logus Bronxas lei ollu bargguhisvuohta ja nuorat ledje veahá šlundon go afro-amerihkalaččat ledje vuot vuoittahallan, King ja Malcom X leigga goddon ja</p>
<p>Nixon-hálddahus lei vuoitán soađi badjel Black Panthers. Dalle maiddái lassánii bargguhisvuohta ja geafivuohta. Bargguhisvuohta nuoraid gaskkas lei badjel 60 proseantta.</p>
<p>Dán áiggis šadde dat vuosttaš ráppárat ja ráppat. Afro-amerihkalaš nuorat eai lean vajálduhttán Malcom X ja Black Panthersa áigumušaid ja vugiid, ja sii jotke soađi iežaset ghettoin, ganster-kriminalitehtain. Dát gangster-kriminalitehta geahnohuvai go Kool Herc álggahii hiphop-kultuvrra ja nuorat beroštišgohte eanet das, go dat ovttastahtii sin (Aahlin 2016). Vuosttaš ráppárat ledje ee. Afrika Bambaataa, Kurtis Blow, DJ Hollywood, Lady B ja</p>
<p>Sugarhill Gang. Dat mii duođaid rievdadii ráppa lei go 1979 vuovdigohte ráppa musihka, go ráppa ii lean šat dušše feasttain ja juoidá maid DJat (MCat) čuojahedje ja lávlo. 1979 vuovdigohte ja buvttadišgohte ráppaskearruid. Sugar hills Records, Sylvia Robinson, ozai ráppáriid New Yorkas geat sáhtte ráppet lávlaga maid lei čállán <em type="italic">Rappers Delight </em>, ja son gávnnai muhtin afro-amerihkalaš ráppáriid geat ráppejedje dan. <em type="italic">Rappers Delight </em>, vuosttaš almmuhuvvon ráppa ii lean politihkalaš ráppa dahje justa dakkár mii gullui ghettoin. Dat lei dego disco/funk lávlla mii ráppejuvvui. Musihkkavideos ledje sis disco biktasat ja dánso disco lágan vugiin. Dat lávlla rabai ráppa musihkka vuovdima uvssa ja eará ráppárat álge maid almmuhit. Joavku Sugarhill Gang ii beaggán nu ollu ja guhká maŋŋá <em type="italic">Rappers Delight </em>mas vuvdojuvvui gávcci miljovnna skearru (Wheeler ja earát 2016). Kurtis Blow almmuhii lávlaga mii lei eanet politihkalaš ja unnit dicso, son lea maiddái gohčoduvvon vuosttaš solo ráppaartistan. Sus ledje máŋga politihkalaš ráppa, ovdamearkka dihtii <em type="italic">Hard Times </em>. Okta eará ráppa man Grandmaster Flash and the Furious Five ráppejedje, <em type="italic">The message </em>almmuhuvvui 1982 sihke skerrui ja musihkkavideoin. Dán joavkkus ledje okta dain golmma hiphop pionearain Grandmaster Flash ja maiddái okta dain buoremus MCain Melle Mel ja njeallje eará čeahpes ráppára (Bradley ja DeBouis 2010:64-65). <em type="italic">The Message </em>lea ráppa ghetto eallima birra ja dat muitala man heajos eallin doppe lea. Ráppa álgá dáiguin sániiguin: </p>
<p xml:lang="eng"><em type="italic">It’s like a jungle, sometimes it makes me wonder </em></p>
<p xml:lang="eng"><em type="italic">How I keep from going under </em></p>
<p xml:lang="eng"><em type="italic">Broken glass everywhere </em></p>
<p xml:lang="eng"><em type="italic">People pissing on the stairs, you know they just don’t care </em></p>
<p xml:lang="eng"><em type="italic">I can’t take the smell, can’t take the noise </em></p>
<p xml:lang="eng"><em type="italic">Got no money to move out, I guess I got no choice </em>(Bradley ja DeBouis 2010:73) </p>
<p>Ráppalávlagat leavvagohte miehtá USA ja almmuhuvvojedje maiddái eará gávpogiin nu mo</p>
<p xml:lang="nob">Lady B, Philadelphias eret ja The Sequence Columbias, South Carolinas (Aahlin 2016).</p>
<p>Dát lei áigodat goas ráppa ii galgan šat leat <span type="quote" xml:lang="eng">“old shcool”</span>, muhto baicce ođas ja albma. Bradley ja DeBouis gohčodeaba dán áiggi <span type="quote" xml:lang="eng">“The golden age”</span>, danne go dalle ráppa musihkka stuorui ja ásahuvvui šáŋŋerin ja maiddái leavai miehtá máilmmi. Disco musihkka váikkuhii 1970-logu ráppa, 1980-logu ráppa váikkuhii fas soul, funk ja jazz.</p>
<p>USA nuorttabealde lei ráppa jo leamaš politihkalaš, muhto oarjjabeale USA álggahuvvui ođđa ráppašáŋŋer, gangsterráppa mii álggahuvvui Californias. Ice-T ja N.W.A. (Niggaz Wit</p>
<p>Attitudes) ledje muhtin dain vuosttaš geain lei gangsterráppa. N.W.A. skearruin <em type="italic">Straight Outta </em></p>
<p><em type="italic">Compton </em>(1988) muitalii mo gangsterráppa galgá leat. Musihkka ja ráppateaksta galgá suhttadit, leat duođalaččat ja leaikái oktanaga. Lávlagiin <span type="quote" xml:lang="nob">“Gangsta Gangsta”</span> oaččui šáŋŋer iežas nama ja lávlagiiguin gos muitalit ođđaáigge ghettoeallima sevdnjes beliid ja hástalit vuostálastit autoritehta (Bradley ja Debouis 2010:119-129). Gangsterráppa lei oalle seammalágan go politihkalaš ráppa mii lei USA nuorttaoasis, nu mo gieđahallat nállevealaheami persovnnalaččat ja muitalusaiguin, ja maiddái cuiggodit vilges eanetlogu ja ovddit buolvvaid afro-amerihkalaččaid. Stuorámus erohus lei ahte gangsterráppa lei eanet leaikái ja oarjjábeale politihkalaš ráppa ges duođalaš. Gangsterráppa ja radikála politihkalaš ráppa cuiggoduvvojedje, sihke olgeš- ja gurutbeale politihkas, religiovnnalaš jođiheddjiin ja afro-amerihkalaš aktivisttain. Sii cuiggodedje homofobiija, antisemittismma ja seksisttalaš teavsttaid. Gangsterráppárat ledje positiivvalaččat gárrenmirkkuide, veahkaválddálašvuhtii, fuorrávuhtii ja hásttuhedje rasisttalaš veahkaválddálašvuhtii. Vaikko ožžo ollu moaitagiid ja cuiggodemiid, de vuovdigohte eanet ahte eanet gangsterráppa (Aahlin 2016). </p>
<p>N.W.A. lávlla <em type="italic">Straight Outta Compton </em>álgá ná: </p>
<p xml:lang="eng"><em type="italic">You are now about to witness the strength of street knowledge </em></p>
<p xml:lang="eng"><em type="italic">Straight outta Compton, crazy motherfucker named Ice Cube </em></p>
<p xml:lang="eng"><em type="italic">From the gang called Niggaz With Attitudes </em></p>
<p xml:lang="eng"><em type="italic">When I'm called off, I got a sawed off </em></p>
<p xml:lang="eng"><em type="italic">Squeeze the trigger, and bodies are hauled off </em>(Bradley ja DeBouis 2010:245) </p>
<p>Dás oaidnit ahte gangsterráppas muitaluvvo ahte ráppa lea gáhtaeallima (ghettoeallima) birra.</p>
<p>Álggos muitala son guhte álggaha ráppa (Ice Cube) gii son lea ja guđe gangster-jovkui gullá.</p>
<p>Loahppa linnjás muitala ahte go son báhčá bissuin de jávket gorudat. Sáhttá leat muhtin vuohki suddjet iežas ja oktanis muitalit earáide ahte mu it gal duššat, it ge mu joavkkuin.</p>
<p>N.W.A. lea okta ráppa pioneara ráppajoavkkuin ja ain joavkku miellahtut leat dán áigge maid beakkánat, nugo Ice Cube, Dr. Dre ja Easy-E.</p>
<p>Ráppa olahii maiddái pop-guldaleddjiide ja ráppa musihkkavideot ihtigohte MTVii, nugo ee.</p>
<p>Run-DMC ja Salt-N-Pepa. Run-DMC lei vuosttaš ráppajoavkku mii vuvddii skearru Run-</p>
<p>DMC sihke gollii ja plátinai, nammaduvvui Grammy bálkkašupmái, Rolling Stones ovdasiiddus ja vuosttaš ráppa mii čuojahuvvui MTVas. (Bradley ja Debouis 2010:120-129).</p>
<p>Run-DMCas ledje maiddái sierralágan biktasat, stuorra gollečeabetbáttit, bowlárgahpirat, viehkanbiktasat ja báddekeahtes Adidas-skuovat. Run-DMC mieđai sponsoršiehtadussii</p>
<p>Adidasain ja eará ráppajoavkkut ges Nike ja eará mearkkaiguin (Aahlin 2016). Run-DMC vuosttaš singel <em type="italic">It’s like that </em>(1983) álgá ná: </p>
<p xml:lang="eng"><em type="italic">Unemployment at a record highs </em></p>
<p xml:lang="eng"><em type="italic">People coming, people going, people born to die </em></p>
<p xml:lang="eng"><em type="italic">Don't ask me, because I don't know why </em></p>
<p xml:lang="eng"><em type="italic">But it's like that, and that's the way it is </em></p>
<p>Sii lávlot ahte lea ollu bargguhisvuohta, olbmot riegádit jápmimii. Son ieš ii dieđe manne lea nu, muhto nu dat dušše lea. Dás oaidnit čielga erohusaid ráppas mii čuojahuvvui MTVas ja ráppas mii ii čuojahuvvon doppe. Run-DMC ii lean nu duostil dahje njuolggočoalat go gangsterráppajoavku N.W.A.. Maiddái musihkkavideos leat earát go afro-amerihkalaččat geat breakejit (dánsot hiphop) movttegit ovttas. Run-DMC ovttasbarggai maiddái beakkán rockejoavkkui Aerosmithain lávlagiin <em type="italic">Walk This Way </em>(1986). 1990-logus joatkašuvai sihke gangsterráppa ja seaguheapmi gaskal ráppa ja eará musihkkašlájaid. 1991 heaittihuvvui N.W.A. ja joavkku miellahtut serve eará joavkkuide dahje geahččaledje iehčanassii ráppet. Eará gangsterrápparat beaggigohte USAs, nugo 2Pac ja the Notorious B.I.G. (1972-1997). Ráppa šáŋŋera ja gangsterráppa stuorámus ikona 2Pac, </p>
<p>Tupac Shakur lei (1971-1996) lei guovtti ovddit Black Panthers Party aktivistta gánda gii bajásšattai New Yorkkas ja beaggigođii musihkarárin dan áigge. Son elii ghettoeallima ja 1993 áššáskuhttui veagalváldán muhtima. Son báhččui ovdal dikki, muhto dubmehalai lihkká giddagassii 1995. Son ii lean go 11 mánu giddagasas, go su musihkkabuvttadeaddjit Death</p>
<p>Rowas mákse su eret das. Son goddui Las Vegasis 1996. Guhtta mánu maŋŋá go 2Pac goddui, de goddui maiddái Notorious B.I.G. gii gulai ges Bad Boy musihkkabuvttadeapmái mas ledje eanaš New York ráppárat. Death Rowas ledje eanaš oarjjabeale ráppárat, nugo Los</p>
<p>Angelis eret. Dát goddimat dagahedje gangsterráppa soađi gaskal oarjja- ja nuortabeale rappáriid, ja soađi gaskal Death Row ja Bad Boy. 2Pac ja maiddái Notorious B.I.G. leaba vuovdán eanet maŋŋá sudno jápmima go dalle go soai eliiga. Aahlin (2016) navdá 2Pac seammá pionearan ráppas go Bob Marley, John Lennon ja Kurt Cobain ledje iežaset šáŋŋeriin.</p>
<p>Dán áiggis seaguhuvvui ráppa eanet eará šáŋŋeriiguin go ovdal lei dahkan, nu ovdamearkka dihtii The Fugees geat seaguhedje reggae, pop ja RnB ráppain, nugo sin hitta lávlagis <em type="italic">Ready </em><em type="italic">or Not </em>(1996) mii lei politihkalaš, sođiid ja báhčimiid birra. The Fugees ráppa ii lean nu garas go gangsterráppa dahje eará ráppat, dat lei eanet dego šuokŋa ja lávlla. Joavkkus ledje Pras </p>
<p>Michel, Wyclef Jean Haitis báhtaran ja Lauryn Hill New Jerseys eret. Joavku buvttadii dušše guokte skearru, muhto Hill jotkkii soloartistan ja son dagahii ge ahte ráppa lei šáŋŋer mii vuvddii eanemus skearruid 1998 USAs skearruin, mii guoskkahii ee. feministtalaš balu ja das lei poehtalaš kvalitehta ja erenomáš jietnagovva. Dán áigodagas álge dán áigge ráppaklassihkkarat sin ráppakarriearaid, nugo DMX, Outkast, Snoop Dogg ja Jay-Z. Ráppa lei gávdnan ođđa vugiid olahit guhkkelii, ja dalle fertii maiddái heivehuvvot veaháš geasage (Aahlin 2016). 2000-logus orui máŋggaid mielas ráppa šaddamin menddo oktageardánin ja ráppár Nas oaivvildii ahte ráppa ii lean šat nu mo rievtti mielde galggai, dat lei šaddan menddo kommersieallan. Ráppa lei ollen guhkás ja dábálaš vahkus gaskal 2000 ja 2005 lei ráppa The</p>
<p>Billboard Hot 100 listtus ráppáriiguin nugo 50 Cent, Eminem, Jay-Z ja Missy Elliot. Ráppa báidnigođii maiddái pop-musihka ja lávlut dego Mary J. Blige, Usher, Beyonce ja Mariah</p>
<p>Carey geavahedje sullasaš távttaid ja ritmaid go ráppárat. Ráhkadit riimmaid duogášmusihkkii (beataide) ii lean šat váldoelemeanta ráppas, vaikko lei dárbbašlaš dáidagii. Hiphop ja ráppa leat dál sajáiduvvan šáŋŋerin akademiijas ja girjjálašvuođas. Ođđa milleniumma áigodagas leat máŋga ođđa šáŋŋera ihtán, ja ráppárat geat leat váikkuhan daid. Mun in čáhkket dás muitalit buot dáid, muhto áiggun muitalit daid váldo ráppáriid ja šáŋŋeriid (Bradley ja</p>
<p>Debouis 2010:559-561).</p>
<p>Eminem, Marshall Bruce Mathers III (1972) Detroitas eret lea son gii lea eanemus váikkuhan ráppa 1990-logus. Eminem lei beakkán freestyle ráppengilvvuin sihke Detroitas ja miehtá</p>
<p>USA ovdal go almmuhii debuhttaskearru <em type="italic">The Slim Shady </em>1999. Álggus lei hiphop birrasis unohas go muhtin vilges MC ráppii, ja muhtimat gohčodedje su <span type="quote" xml:lang="nob">“ráppa Elvis”</span>. Eminem hirpmahuhtii guldaleddjiid ja earáid hiphop birrasis go son ráppii introspektiivvalaš ráppaid mat govvidedje su jurdagiid ja dovdduid, nugo lávlagis <span type="quote" xml:lang="nob">“Mockingbird”</span> (2004). Son stoagai loahppariimmain áibbas eará láhkai go ráppárat dahje musihkkárat eará musihkkašáŋŋeriin su ovdal, muhto ovdamearkka dihtii riibmet <span type="quote" xml:lang="nob">“Britney Spears”</span> ja <span type="quote" xml:lang="eng">“switch me chairs”</span>. Sus lei maiddái erenomáš flowa (Bradley ja Debouis 2010:559-561). SlinCraze, Nils Rune Utsi (2016) muitala ahte “ <em type="italic">flowa lea mo ráppár ráppe beata badjel, jus lea buorre flowa de lea hui </em><em type="italic">čeahppi doallat rytma ja timinga musihka ektui”. </em>Thomas Viten (2016:22) čilge ahte ráppa estehtalaš ja musihkalaš oasit gohčoduvvojit flowan ja lea hui dehálaš ráppamusihkas. Flowa (eaŋgalašgillii flow) lea ráppa čuoddjilvuohta. Oččodan dihtii buori flowa de ferte bardit ja bidjat riimma ja ritmma rivttes áigái ja vuogas láhkai. Lea maiddái dehálaš váruhit ahte lonuha leavttu, stávvaliid ja mo deattuha sániid. Buorre flowa lea dehálaš jus áigu olahit politihkalaš oaiviliin guldaleddjiide dáiddalaš, musihkalaš ja geasuheaddji vugiin. Eminema flowas leat ollu assonánsa, alliterašuvdna ja geavaha interjekšuvnnaid veahkkin čilget daguid ja dovdduid. Son ráppe nasála jienain ja muhtin láhkai orru ráppa-mun veahá mielaheapme ja suhtus oktanaga. Su sátnestoahkan viiddidii hiphopa similegeavaheami, ahte olmmoš ferte guldalit máŋga linnjá vai ádde cealkagiid sisdoalu. Nubbi dehálaš ráppár dán áigodagas lea </p>
<p>Jay-Z, Shawn Corey Carter (1969) New Yorkas eret, gii duođaid beroštii detáljain go ráppii.</p>
<p>Goalmmát ráppár gii váikkuhii ráppa 2000-logus lea Kenye West (1977) gii maiddái hirpmahuhtii go ráppii vuollegašvuođain ja eahpesihkarvuođain ee. oskku ja bearraša ráhkisvuođa birra mii hirbmat hárve lei ovdal gullon, go ráppa han galggai dušše leat garas dahje somá. West lei maid okta dain gii álggii ráppet auto-tune jienain (teknologalaš goansta mii seaguha olbmo jiena digitála jietnan). Máddelis USAs ealáskahtte 2000-logus 1990-logu ráppastiilla crunk mas ledje hiphop ja elektrovnnalaš beatat (duogášmusihkka). Máttabeale</p>
<p>USA váikkuheaddji lei Lil Wayne (1982) New Orleansas eret gii viššalit geavaha homonymaid, homofovnnaid, assonánssa ja alliterašuvnna ja dieđusge riimma. Ráppa lei joavdan máilbmái, ja maiddái máilbmi lei joavdan ráppii. M.I.A. (1975) Londonis eret, geas lea Sri Lanka duogáš, lei okta sis gii maid rievdadii ráppa ja hiphop. Ráppa ja hiphop ii gullan šat dušše USAii. Ráppa ii lean šat nu oktageardán, dat eallái fas (Bradley ja Debouis 2010:259-269). 3.6 Sámi ráppa historjá</p>
<p>Áiggun muitalit oanehaččat mo sámi ráppa álggahuvvui, namuhit sihke pioneara ráppáriid ja sin maŋisbohttiid ja mo dat lea ovdánan. Mun in muital dás nu menddo vuđolaččat daid ráppáriid ja ráppajoavkkuid birra danne go meannudan daid sierra guorahallamis.</p>
<p>NRK Sámi musihkkahoavda Tore Skoglund muitala ahte vuosttaš lávlla mii sáhttá gohčoduvvot ráppan lei Mathis Hætta lávlla Joavnna 1983. Dat ii lean jurddašuvvon ráppan, ja dat ii lean makkárge hiphop-musihkka duogábeale, baicce jazzmusihkka (Skoglund 2014).</p>
<p>Lea veahá eahpesihkar gii lei vuosttaš gii ráppii albma ráppa sámegillii. Lea ollu sáhka leamaš das, lei go Amoc dahje Áivan geat álggahedje sámi ráppa. Amoc, dahje Mikkal Morottaja</p>
<p>Anáris lei son gii almmolaččat ráppii ja almmuhii ráppa CD-skerrui. Vuosttaš sámegielat ráppa lei anárašgillii man Amoc ráppii 1999 (Morottaja 2018). Áivan-joavkku Isak Ailo Gaup (2018) muitala ahte Guovdageainnus eai lean sii gullan Amoca dahje earáid birra geat ráppejedje sámegillii dalle go sin musihkka gullogođii 1990-logu loahpas. SlinCraze, Nils</p>
<p>Rune Utsi (2018) dadjá ahte Áivan dahje dalá B.W.A eai almmuhan iežaset ráppalávlagiid, baicce juhke daid skihpáriidda ja vuosttaš sámi ráppa mii almmuhuvvui almmolaččat lei</p>
<p>Amoc ráppa <em type="italic">Kolle Akšu </em>. Son guhte ráppii Amoc mielde 2000-logu álggus lei Aziz, dahje gii duođašta ahte vuosttaš anárašgielat ráppa lea <em type="italic">Val moonam taan cooda </em>(Vel manan dan čađa) ja dat almmuhuvvui Mikseri.net interneahttasiidduin. Daid seammá interneahttasiidduin almmuhuvvui maiddái beakkán ráppa <em type="italic">Kolle Akšu </em>2003 geasi. Dan jagi rájes ráppejedje sii maiddái konsearttaid nugo Suoma Sámi Nuoraid jahkečoahkkimis. <em type="italic">“Čakčat 2003 leimmet </em><em type="italic">doallamin konseartta Suoma Sámi Nuoraid jahkečoahkkimis. Aziz, Amoc, Edorf &amp; Ambassa” </em>(Länsman 2018). Amoc lea almmuhan ovtta CD-skearru <em type="italic">Kaččâm (2007) </em>mii lei dat vuosttaš almmolaš sámegielat ráppa CD-skearru ja son lea searvan ovttasbargguide ráppaiguin konsearttaide. Spotifyas lea ráppalávlla <em type="italic">Šaali </em>mii lea eanemusat čuojahuvvon 53 578 geardde (nummarat 27.03.2018). YouTube neahttasiiddus leat guokte video <em type="italic">Kolle Akšu </em>lávlagis mat leat čuojahuvvon 63 047 ja 3559 háve (nummarat 27.03.18). </p>
<p>Áivan-joavku álggahedje sámi ráppa sullii seamma áiggi go Amoc. Oanehaččat muitaluvvon de lea Áivan ovddeš B.W.A joavku dakkár underground ráppajoavku mas ii leat dienas ja almmolaš beaggin dehálaš. Joavku juogada ráppalávlagiid neahttasiidduid, priváhta CD-skearruid ja konsearttaid bokte. Sin musihkka ii leat gávdnamis Spotifyas, iTunes dahje eará dohkkehuvvon almmolaš musihkka almmuhanbáikkiin. Áivana musihkka ii čuojahuvvo omd.</p>
<p>NRK Sámi rádios danne go dat ii leat registrerejuvvon almmolaš musihkkan (Skoglund 2014).</p>
<p>Seamma áiggi 2000-logu álggus almmuhii Áivan NRK P3 Urørt neahttasiidduide lávlagiid, sullii seammá láhkai go Amoc dagai suomabeale. Lei hui dábálaš dan áigge almmuhit musihka dakkár neahttasiidduide. Vuosttaš lávlagat Áivanis dalá B.W.A.:s ledje <em type="italic">Sápmelaččat </em>ja <em type="italic">Máistte </em>. </p>
<p>Sámi ráppa álggahuvvui Anáris, Avvilis ja Guovdageainnus loahpageahčen 1990-loguin ja 2000-logu álggus. Álggos ráppejedje gánddat eaŋgalasgillii, suomagillii ja dárogillii ovdal go ásahedje sámegiela hiphop- ja ráppengiellan. 2000-logus lei muhtin sámi giláš šaddamin sámi ráppa oaivegávpogin, namalassii Máze.</p>
<p>Doppe álge ee. SlinCraze ja Duolva Duottar ráhkadit ráppalávlagiid. Nils Rune Utsi ja oassi</p>
<p>Duolva Duottar-joavkku miellahtuin leat ovdalis leamaš seammá ráppajoavkkus. Vuosttaš háve go sámi ráppa gullui Mázes lei várra dalle go Duolva Duoddara ovddeš miellahttu Ivan</p>
<p>Andre Skum lei mielde muhtin sámi musihkkagilvvus Guovdageainnus go ráppii Eminem lávlaga <em type="italic">Cleaning Out My Closet </em>sámegillii. Ja vuosttaš Máze ráppár gii almmuhii originála ráppalávlaga almmolaš CD-skerrui sámegillii lei SlinCraze <em type="italic">Givssideapmi </em>-lávlagiin. Vuosttaš ráppajoavku Mázes lei Máze Mafia ja das ledje SlinCraze, Ivan Andre Skum ja Ole Máhtte </p>
<p>Gaup mielde ja dat lei sullii 2005. Nubbi mázelaš ráppajoavku lei fas Diet Joavku mas ledje</p>
<p>Slincraze, Ovlla (Ole Kristoffer Hætta) ja Eskilla (Eskil Hermansen Hætta) mielde ja dat joavku bisttii 2008 gitta 2010 rádjái (Utsi 2018). Soai leaba máŋgga SlinCraze lávlagis ráppemin.</p>
<p>Dáin sámi rappáriin leat maiddái ráppanamat, artistanamat dahje buddestatnamat maid geavahit go ráppejit. Muhtin ráppárat geat ráppejit okto ja geaid ráppanamma lea beaggán eanet go iežas mánnávuođa namma, de geavahan baicce daid dán čállosis. Ráppárat geat gullet dihto jovkui leat eanet beaggán sin dábálaš namain, lean danne válljen muhtimin čállit baicce dan go ráppanama.</p>
<p>Vuosttaš gii ráppii sámegillii Sámi Grand Prix gilvvuid lei Niillas Holmberg gii ráppii oasi</p>
<p>Poppoo joavkku lávlagis <em type="italic">Giella Ii Leat Jáddan </em>2005. Dat lei dušše moadde minuhtta ovdal </p>
<p>Nils Rune Utsi (SlinCraze) ráppii iežas <em type="italic">Givssideapmi </em>-lávlaga boddoguoimmuheapmin. Sámi ráppa lea maid searvan Norgga TV taleantagilvvuide, <em type="italic">Norske Talenter </em>gilvvuide 2008 giđa. </p>
<p>Dat ii lean gal sin debuhtta, sii ledje ovdal searvan ee. UKM gilvvuide ja almmuhan nehttii šuoŋaid sihke priváhta ja eará joavkkuin. Duolva Duottar jovkui gulle mázelaš Ivan Andre</p>
<p>Skum, guovdageaidnulaš Fred Rene Buljo ja mázelaš Ole Máhtte Gaup.</p>
<p>Ailu Valle ráppa <em type="italic">Bággu Geargat </em>lean maid guorahallamin dán dutkosis. Ailu Valle birra in muital nu ollu danne go son ii muital ieš iežas birra nu ollu. Dat lea su dáiddárvuohki. Mun dulkon dan láhkai ahte son áigu baicce čalmmustahttit eanet iežas ráppa ja musihka go iežas. </p>
<p>Dat lea su vuohki olahit sámi ráppain. Ailu Valle čilge ieš dan hui vuohkkasit “ <em type="italic">Iešgo lean </em><em type="italic">indigenous bastards </em>” (Valle 2018). </p>
<p>Go Sápmi ja aŋkke sámi ráppa ii leat nu viiddis ja ruhtarikkis, de sáhttá leat veahá váttis olahit ráppain seamma láhkai go eaŋgalasgillii oarjemáilbmái. Ollu sámi ráppa lea gávdnamis interneahtas ja erenomážit YouTube ja SoundCloud neahttasiidduin. Nuorat sámi ráppárat geat eai leat seammá beakkánat dahje oidnosis, leat válljen čuovvut ee. Áivan-joavkku almmuhanvugiid, namalassii internehttii almmuhit. Dat nuorat ráppárat geat ráppejit sámegillii leat ee. Čezá (Josef Per Buljo) Guovdageainnus eret gii lea ovttasbargan Áivana ráppáriin Báhkiniin (Johan Paulsen) lávlagis <em type="italic">Buot Maid Aigon </em>. Čezá ráppe boazodoalu ja boazodoallopolitihka birra šuoŋas <em type="italic">Boazodoallu </em>. Das son muitala makkár rašes dilli boazodoalus lea go ee. dážat ja Norgga olgespopulistalaš bellodat Ovddádusbellodat (FrP) vigget hávkadit boazodoalu. </p>
<p>Eará ráppárat geat eai leat nu dovdosat leat Ánná Káisá Eriksen Partapuoli, Viktor Inge</p>
<p>Paulsen (julevsámegillii), Ellen-Sara Sparrok (máttasámegillii) geat ráppejedje Norgga</p>
<p>Sámedikki Sámás Muinna giellakampánja lávlagis gos SlinCraze maid ráppii, ja Mikkel</p>
<p>Rasmus Logje lávllui ja juoiggai geardumis 2014. Dan lávlagis ávžžuhedje nuorat earáid ge sámástišgoahtit. Sámás Muinna giellakampánja dollui maiddái Ruoŧa Sámedikkis man gohčodedje Sámás Muinna 2. Dain lei maid iežaset kampánjalávlla gos nuorat ávžžuhedje olbmuid sámástit movttegis nuhttii mas lei velá luohti. YAR1Y, dahje Yarsem Galkin lea ruoššabeale Lujávrris eret ja ráppe sihke gielddasámegillii ja ruoššagillii. SlinCraze dat lea oahpásmahtán dán dán gándii iežas filmma <em type="italic">Artic Superstar </em>ja SoundCloud neahttasiidduin lea juohkán YAR1Y gielddasámi ráppa. </p>
<p>Kevin Boine gii lea Deanus eret searvvai Norske Talenter TV gilvvuide 2015 ja dan rájes lea son šaddan beakkán sámi party-ráppárin gii ráppe eanaš movttegis lávlagiin. Su musihkalaš iešvuođat lea ahte su musihkka lea movttet, maŋimus jagiid eanet tekno-beataid bidjan lávlagiidda ja son juoigá geardumiid erenomážit. Boine juohká luođi stávvaliidda, omd. juiget</p>
<p>Deanus <em type="italic">hejolelo </em>, muhto Boine dadjá juohke stávvala hui čielgasit ja sierra, omd. <em type="italic">he jo le lo </em>. </p>
<p>Dat vuhtto lávlagis <em type="italic">Boađe </em>gos lávlu <em type="italic"><span type="quote">“Boađe Finnmárkui, juoigga min mielde go mii juoigat”</span> </em>. </p>
<p>Sáhttá gal digaštallat lea go son Kevin Boine musihkka čielga ráppa, muhto sus leat sihke lávlagat ja geahppa ráppat. Kevin Boine orru áddestallamin SlinCraze flowa ja riimma go ráppe sámegillii. Dat ráppa mii lea eanemus beakkán Kevin Boines lea <em type="italic">Olsen </em>gos ráppe dušše sámegillii ja lea čuojahuvvon 1974146 geardde Spotifyas (nummarat 04.04.18) mii lea ollu beakkánabbot go makkár ge eará sámi ráppenšuokŋa. Dan láhkai sáhtán dadjat ahte Kevin </p>
<p>Boine lea dat sámi ráppár gii lea sámegielat ráppain olahan guhkimus oarjemáilmmi musihkkamáilmmis. Kevin Boine beakkáneamos šuokŋa <em type="italic">Drømmeland </em>lea čuojahuvvon 6789947 geardde Spotifyas (nummarat 04.04.18). </p>
<p>Maxida Märak ja Kitok ráppeba ruoŧagillii, goappašagat ráppeba sámepolitihkalaš áššiid birra, omd. ruvkedoaimmaid vuostá ja sápmelaš identitehta birra. Eai buot Maxida Märak šuoŋain leat ráppat, stuorra oassi leat country-lágan lávlagat sihke sámegillii ja eaŋgalasgillii dahje luođit main lea techno duogášmusihkka. Country-lávlagiin lea ovttasbargan eará álgoálbmogiin, nugo Amerihká álgoálbmogiin.</p>
<p>Sámi ráppas ja sámegielat ráppas lea iežas terminologiija lassáneamen. Áivan joavkku miellahttu Isak Ailo Gaup čilge muhtin sániid mat geavahuvvojit eanaš sámi ráppáriin ja mat sáhttet geavahuvvot eaŋgalassániid molsueaktun, man gohčoda <em type="italic">Sámi urbána sátnegirji </em>. </p>
<p>Spábbačoska, EMAG (eadni maid áiggošin gieibmat/eaŋgalasgillii MILF), čolgat (ráppet/eaŋgalasgillii rap/spit), nástegállu (politiija), roikán (gangster), siidaroahttu (hood rat), eatnigieibmi (motherfucker) ja gáfegáhtta (ghetto). Sáhtášin gal gohčodin gansterráppa roikánráppan dahje SlinCraze čolgá sámegillii, muhto mun válljen geavahit fága ja máilmmálaš tearpmaid dán dutkamis. Sámi ráppaterminologiija oažžu vuos leat ráfis ja ovdánit ráppa siskkobealde (vrd. Gaup 2017).</p>
<p>Mun lean dás muitalan hui oanehaččat daid váldo sámi ráppáriid birra ja muitalan eanet dieđuid dan birra geaid teavsttaid guorahalan analysaoasis, danne go dat konteaksta dieđut leat hui dehálaččat dutkamii. Analysa bokte oahpásmuvvat eanet ráppáriidda, sin eallimii ja kontekstii. 4. Metodat ja dutkanproseassa</p>
<p>Dán kapihttalis ovdanbuvttán válljejuvvon metodaid maid geavahan dutkamušas ja čilgen makkár proseassa lea leamaš. Gieđahalan iežan posišuvnna dutkin danne go mun mun dutkkan insider-posišuvnnas ja lea dehálaš leat diđolaš ja rehálaš posišuvnna beliiguin (vrd.</p>
<p>Smith 1999:138-142). Mun lean jearahallan ráppáriin ja áššedovdiin muhtin kvalitatiivva dutkanjearahallama metodaid eavttuiguin. Lyrihkkaguorahallama lean geavahan oahpásmuvvan dihtii sámi ráppa lyrihkkašáŋŋerii. 4.1 Iežan posišuvdna dutkin</p>
<p>Álgoálbmotmetodologiija kapihttalis meannudin insider-posišuvnna álgoálbmotdutkamis, ja dakkár posišuvdna lea mus iežan dutkamis. Eai gávdno objektiivvalaš dulkomat ja danne ferten mun reflekteret iežan posišuvnna dutkama hárrái. Ferten maiddái reflekteret iežan sajádaga sámi servodagas sámegiela ja sámi kulturmáhtu hálddašeaddjin.</p>
<p>Mun lean sápmelaš bajásšaddan Davvi-Sámis ealli sámi birrasis. Mus lea sámegiella eatnigiellan, ja mun, mu bearaš, sohka ja álbmot leat koloniserejuvvon eanet dahje uhcit.</p>
<p>Danne sáhtán dadjat ahte mus lea máŋggakultuvrralaš duogáš mas lea sihke sámekultuvra, oarjemáilmmi kultuvra ja ollu eará maid.</p>
<p>Vuokko Hirvonen (1999:39) muitala ahte iežas máŋggakultuvrralaš duogážis lea ávkkálaš vejolašvuohta oaidnit ja vásihit sierra perspektiivvain viidásabbot go omd. olmmoš gii lea eallán ovttakultuvrrat birrasis ja bajásšaddan dutkin. Nappo viiddida máŋggakultuvrratvuohta dulkonmuni ja buktá ođđa perspektiivvaid akademiijii.</p>
<p>Čujuhan Lill Tove Fredriksena (2015: 77-78) doavttirgrádabargui gos namuha sosiálaantropologa Vigdis Stordahla guhte dagai gieddebarggu iežas ruovttubáikkis</p>
<p xml:lang="nob">Kárášjogas. Son čállá iežas vásáhusaid ja hástalusaid birra girjjistis <em type="italic">Same i den moderne </em><em type="italic">verden. Endring og kontinuitet i et samisk lokalsamfunn </em>maid vásihii dán proseassas. Guovtti doahpaga birra lea leamaš digaštallan antropologiijas, nammalassi kulturamasvuohta ja kulturoadjebasvuohta. Das čállá maid ahte lea norbma nu ahte ferte válljet goappá nu. Don leat sápmelaš dahje dáža, báikkálaš dahje antropologa, dus lea kulturoadjebasvuohta dahje kulturamasvuohta. Dás lea sáhka <span type="quote">“mis”</span> ja <span type="quote">“sis”</span> (Stordahl 1998: 12-13, lohkan Fredriksen 2015:78). Stordahl lea sámepolitihkalaš aktivista leamaš nuorravuođas juo ja ii lean álki sutnje leat diskurssa guovdu. Stordahl ii vállje goappáge beali dáin, muhto baicce navdá iežas vásáhusaid gieddebarggus <em type="italic">profešonaliserenproseassan </em>: <em type="italic">“Gjennom profesjonalisering tilegner vi oss en del begreper og modeller som blir våre </em><em type="italic">redskap for å forstå verden omkring oss. Dette er redskaper som får oss til å se hvor </em><em type="italic">mange komplekse strukturer det er som regulerer samhandling mellom mennesker, og </em><em type="italic">hvordan mennesker rekonstruerer dem. Dette er redskaper vi har i beredskap. Noen </em><em type="italic">profesjoner, som leger, er forpliktet til å være i konstant beredskap. De må være klar til </em><em type="italic">å rykke ut på jobb selv når de ikke har vakt. [...] Våre hverdagsliv som forskere er en </em><em type="italic">lignende beredskapstilstand. Det er ikke bare når vi er på feltarbeid at vi er ”på”, vi </em><em type="italic">slår oss på mer eller mindre ubevisst utenfor feltarbeidssituasjoner også.” (Stordahl </em><em type="italic">1998: 15) </em></p>
<p>Mun lean bajásšaddan seammá guovllus go dat sámi ráppárat geaid ja geaid ráppateavsttaid áiggun dutkat ja guorahallat. Mun geavahan iežan posišuvnna dego giela ja kultuvrra dovdi dutkamis. Mun dovddan konteavstta, sániid ja dadjanvugiid mearkkašumiid. Ráppárat leat sullii mu agis, ja mii leat bajásšaddan sullii seammá geográfalaš ja kultuvrralaš birrasis, namalassii</p>
<p>Davvi-Sámi siseatnamis. Sámi ráppárat gullet sámi dáiddabirrasii, gos ieš maid lean oassi go lean girječálli ja girjjálašvuođaberošteaddji. Máŋggas dáin ráppáriin leat maid aktivisttat ja singuin lean deaivvadan politihkalaš aktivismma oktavuođain. Lean gal atnán muittus iežan masterbarggu ja lean doalahan iežan muhtin muddui jávoheapmin ja oaidnemeahttumin. Mun lean garván digaštallamiid sin ráppaid birra. In leat searvan digaštallamiidda, baicce guldalan ja áican. Dán láhkai lean čoaggán dieđuid ja áddejumi sihke konteavsttas ja kultuvrralaččat.</p>
<p>Dát láidesta mu dutkosa ja geahpeda dan go lean diđolaš makkár posišuvdna mus lea dutkin ja sáhtán geavahit dan dán dutkosis áddet sihke konteavstta, giela ja kultuvrralaš kodaid. 4.2 Kvalitatiiva jearahallan</p>
<p>Go guorahallá populáramusihkka de dárbbaša ollu iešguđetge lahkonanvugiid. Mun áiggun láidestit din ráppa čállosiid hábmejeddjiide.</p>
<p>Mun áiggun guorrat luottaid sámi ráppa álgui ja máhccat fas otná áigái. Ja dan dagan oahpásmahttin dihtii sámi ráppáriid eallima vásáhusaide ja karrierii.</p>
<p>Guorahalan juohke ráppára kvalitatiiva vugiin/metodain mii lea dutkanvuohki mii deattuha ovttaskas olbmo proseassa iige joavkkuid oktasaš proseassaid. Kvalitatiiva dutkan lea dehálaš vai háhkat eanet áddejumi indiviiddas, nugo movttiidahttimii, dovdduid, guottuid ja kognitiiva proseassaid váikkuhemiid. Dan láhkai lahkonan ráppáriid guorahallan dihtii mii sin movttiidahttá ráppet ja čállit daid ráppateavsttaid maid ráppejit. <span type="quote" xml:lang="nob">“Det kvalitative forskingsintervju”</span> man Steinar Kvale ja Svend Brinkmann leaba čállán, ii lean nu ávkkálaš mu guorahallamii go ledjen álggus doivon. Soai deattuheaba ahte kvalitatiiva dutkanjearahallan dáhpáhuvvá go dutki ja son geas galgá jearahallojuvvot čohkába njunnálagaid. Lean válljen das osiid mat heivejit ja maid lean geavahan jearahallamiin. Soai muitaleaba ahte kvalitatiiva jearahallamis galgá leat struktuvra ja áigumuš. Jearahallanvuogi man áiggun geavahit gohčodeaba soai <span type="quote">“semistrukturerejuvvon eallinmáilmmijearahallan”</span> ja dat lea hui lotkat ja eahpeduođalaš, muhto liikká čiekŋaleabbo go dábálaš árgabeaivvi ságastallan. Jearahalli dahje dutki galgá kontrolleret jearahallama, muhto liikká addit sutnje geas jearahallá saji ja áiggi muitalit. Dakkár jearahallamis galgá jearahalli oahpásnuvvat dan olbmo eallinmáilbmái (Kvale ja Brinkmann 2009:23).</p>
<p>Gáibiduvvo maiddái ahte jearahalli dovdá ášši man birra áigu jearahit ja su geas áigu jearahit (Kvale ja Brinkmann 2009:99). Danne lean ge guldalan sámi ráppa go jo lea vejolaš, geahččan dokumeanttaid sin birra ja muđuidge ráppa birra. Lean álo fákten goas de lea sáhka sámi ráppas ja lean čuvvon sámi ráppáriid sosiála mediain. Lean lohkan sihke boares ja ođđa mediaáššiid sin birra, vai dieđán maid galggan jearrat jearahallamiin. Dan láhkai oažžu maiddái ráppár luohttámuša ahte mun lean duođalaš ja ahte iežan dutkan šaddá nu dieđalaš go vejolaš.</p>
<p>Semistrukturejuvvon eallinmáilmmijearahallanvuogi lean geavahan ja das ii leat nu čavga struktuvra eai ge buot gažaldagat leat plánejuvvon sánis sátnái (Brinkmann ja Kvale 2009:122). Mun lean ovddalgihtii ráhkadan gažaldagaid artisttaide ja earáide, maid lean sádden Facebooka bokte. Lean maiddái jearran joatkkagažaldagaid ádden ja čiekŋudan dihtii áššái. Dáid Facebook-ságastallamiid lean dokumenteren ja leat vurkejuvvon.</p>
<p>Mun lean jearahallan ráppáriin sihke telefovnna ja Facebook bokte jagiin gaskal 2014 gitta 2018. Lean ožžon ollu dieđuid persovnnalaš vásáhusaid birra ráppáriin. Muhtin ráppáriin lei measta bággu jearahallat, danne go sin birra illá gávdnojit dieđut, ja aŋkke eai gávdno dat dieđut maid mun ohcen. In leat jearahallan buohkain seammá láhkai, danne go eai buot ráppáriin leat seamma áššit mat movttiidahttet sin. Muhtin ráppára lean deattuhan eanet go earáid iešguđetge ákkaid dihtii. Erenomážit Áivan-joavkkus lean jearahallan vuđolaččat go sis birra leat unnán dieđut. Munnje lei hui dehálaš oažžut buori gulahallama Áivana gulahallanolbmuin Isak Ailo Gaupain, vai sáhtii vástidit nu rahpasit ja duođalaččat go vejolaš.</p>
<p>Lean maid geavahan mediadiehtaga vuogi ja váldán neahttaartihkkaliid, dokumentárafilmmaid, rádio- ja TV-jearahallamiid, teáhterčájálmasa ja eará gálduid mat muitalit sámi ráppa ja ráppáriid birra gáldun. Eai buot ráppárat ovddit ja almmut ráppaid seammá láhkai dahje seammá arenas. Lean musihkkaáppain nugo YouTube, Spotify ja</p>
<p>SoundCloud viežžan dieđuid man gallii guđe šuokŋa lea čuojahuvvon, vai lea álkit meroštallat man viidát teaksta lea ollen.</p>
<p>Ferten maiddái muitit ahte go mus lea insider-posišuvdna, go jearahalan sámi ráppáriin go ieš lean sápmelaš ja dovddan sin sogaid ja duogážiid muhtun muddui. Dat maid dagai ahte in dárbbašan jearrat dakkár <span type="quote">“dárbbatmeahttun gažaldagaid”</span> ja sáhtten čiekŋaleabbo gažaldagaid jearrat. Fertejin maid váruhit ahte in atnán juohke dieđu diehttalassan, ahte dokumenterejin buot dehálaš dieđuid.</p>
<p>Etihkalaš váttisvuođat sáhttet šaddat go olbmuid priváhtaeallima dutká ja čilgehusaid almmuha. Etihkalaš čuolmmat sáhttet dáhpáhuvvat olles dutkanproseassas ii ge dušše jearahallamis. Ferte váldit vuhtii vejolaš váttisvuođaid álggu rájes gitta dutkančálus lea gárvvis. Lea dehálaš oažžut čielga mieđáhusa sus geas áiggun jearahallat ja árvvoštallat mo dutkan sáhttá čuohcat sutnje geas leat jearahallan (Brinkmann ja Kvale 2009: 97).</p>
<p>Jearahallamiid ja ságastallamiid mat mus leat leamaš Facebookas ráppáriiguin in bija mielddusin dán dutkandokumentii, dat sáhttet váldit menddo stuorra saji ja mun ferten ráddjet saji baicce dutkanbargui. Sáhtán gal namuhit ahte dát jearahallamat leat vurkejuvvon. Duolva</p>
<p>Duottar-joavkku Ole Máhtte Gaupas lean jearahan njunnálagaid go son orru Kárášjogas, danne lei lunddolaš jearahallat sus báddenrusttegiin. NRK Sámi musihkkastivrejeaddji Tore</p>
<p>Skoglundas lean jearahan telefovnna bokte go čállen eksámena sámi lyrihkas Romssa</p>
<p>Universitehtas 2014. Eará ráppáriin ja sámi ráppa áššedovdiin lean jearahallan čálalaččat</p>
<p xml:lang="nob">Facebook Messenger bokte.</p>
<p>Munnje lea hui dehálaš ahte sin konteaksta lea mielde dákkár fáttás gos konteaksta ii leat dokumenterejuvvon akademalaččat. Livččen sáhttán geavahit dušše mediajearahallamiid, muhto dovden ahte áigon ieš jearrat daid gažaldagaid báikkis gos ii leat hoahppu, nugo</p>
<p>Facebookas. Facebook bokte sáhtten čállit gažaldaga ráppáriidda ja sáhtte vástidit moadde tiimmu dahje beaivvi maŋŋel go ledje gávdnan daid dieđuid. Ráppárat ledje viššalat veahkkin gávdnat dieđuid sámi ráppa birra ja erenomážit sámi ráppa álggu birra. Dákkár dieđuid anán hui mávssolažžan go máŋggain dáin dieđuin eai leat dokumenterejuvvon gosage. Dákkár pionearabargui lea konteaksta máilmmi dehálaš ja lean suovvan sámi ráppáriid ieža defineret mii dat lea leamaš ja mii dat dál lea. 4.3 Lyrihkkaguorahallan</p>
<p>Janns ja Refsum (2013: 16-39) dadjaba ahte ii leat nu álki dušše ovttain cealkagiin dahje čilgehusain muitalit mii lyrihkka ja dikten lea. Soai namuheaba lyrihka konvenšuvnnaid maid mielde sáhttá mihtidit leago dikta vai ii. Dat eai leat gáibádusat, muhto dušše konvenšuvnnat.</p>
<p>Jus čálus ollašuhttá dušše moadde dahje ovtta konvenšuvnna, de ii leat nu sihkar ahte lea dikta. Konvenšuvnnat leat musihkalašvuohta (babble) ja visuálalašvuohta (doodle). Babble lea makkár ritmmalaš ja musihkalaš aspeavttat divttas leat, omd. riibma, ritma, assonánsa ja sátnestoahkan. Doodle lea ges visuála aspeavttat omd. linnjájuohkin, strofahuksehus, ja eará typográfalaš váikkuhangaskaoamit. Doodlelii gullet maiddái divtta poehtalaš govahallamat, omd. metafora, symbola ja eará dákkár giellagovat.</p>
<p>Lagasvuohta gaskal hálli ja dan birra maid hállá lea nubbi konvenšuvdna gos divtta <span type="quote">“mun”</span> lea guovddážis. Vaikke divttas lea okta <span type="quote">“mun”</span> de ii mearkkaš ahte dat hállá iežas birra dahje ahte lea ealli olmmoš. Dat ahte dikta lea oanehaš ii leat deháleamos konvenšuvdna, go divttat sáhttet leat guhkit, muhto jus lea menddo guhkki, de ii leat álki fidnet ollislaš áddejumi divttas. Konvenšuvdna mii lea dehálaš lea ahte dikta galgá mearkkašit ollu. Mii fertet lohkat linnjáid gaskkas. Dat galgá leat dakkár man sáhttá analyseret. Diktaanalysa galgá leat viggamuš kártet viiddis oaivilčanastagaid mainna dikta stoagada smávva gaskaomiiguin.</p>
<p>Dikta sáhttá leat iežas birra, ieš refleksiiva. Dán hárrái čilgeba ahte divttas sáhttá maid leat dakkár hálli, dahje divtta <span type="quote">“mun”</span>, mii hui čielgasit govvida mo lea diktet, mii lea ovtta divtta sisdoallu. Sáhttá mat leat čálli, gii lea hui diđolaš dan ektui mo son čállá. Mo son vállje geavahit omd. symbolaid dahje eará giellagovaid, nu ahte dat eai šatta klišeat. Juohke gielas, dahje kultuvrras, leat vissis govat mat leat ollu geavahuvvon, omd. lea várra dárogielas ’váibmu’ ollu geavahuvvon, dat sáhttá hui álkit šaddat klišean, jos ii leat hui dárkil mo dan geavaha ovtta divttas. Iešrefleksivitehta mearkkaša dasto ahte diktár lea diđolaš das mo son geavaha giela, giela vejolašvuođaid, omd. jos geavaha hui árgabeaivválaš giela, ja ahte dat maiddái lea dikta. Dat iešalddis máksá dan ahte divttas lea iešrefleksivitehta das mii okta dikta lea, ja ahte sánit govat ja dadjanvuogit lea válljejuvvon hui dárkilit. Iešrefleksivitehta-doahpaga vuollái gullá maid dat ahte divttas sáhttet leat referánssat eará divttaide, seammá čálli dahje eará čálliid divttaide, dahje eará teavsttaide, maid lohkki dáidá dovdat, dahje mat ovtta kultuvrras leat dovddus teavsttat, nu gohčoduvvon intertekstualitehta. Dalle šaddá gelddolaš duppalmearkkašupmi, mii lohkkái rahpá dulkonlanja ja diktá su jurddašaddat (Fredriksen 2017).</p>
<p>Metrihkka lea seamma go vearsaoahppu ja das dutkat manne muhtin divttas lea ritma, ja daid gaskaomiid. Metrihkka juohkása golmma oassái, akseanttalaš metrihkka, kvalitehtalaš metrihkka ja stávvallohkan metrihkka. Mun in áiggo deattuhit metrihka ja ritmma nu ollu iežan guorahallamis, ja danne in deattut dan ge dán teoriijaoasis.</p>
<p>Strofa leat linnját mat leat bardojuvvon maŋŋálagaid joavkun, main leat mearriduvvon prinsihpat nugo távttas ja riimmas. Cesur lea ges semanttalaš boddu vearsalinnjás. Riibma čuodjama lea maid dehálaš guorahallat nu mo riimma, sulastahtti jietnadagaid gaskal guokte sáni ja maŋimuš deattuhuvvon vokála dahje diftoŋgga. Alliterašuvdna leat sullasaš jietnadagat konsonánttain deattuhuvvon stávvaliin ja eaŋkilsániid álggus. Dego ovdamearkka dihtii Sámi soga lávlagis <em type="italic"><span type="quote">“...sabmá suolggai Sámieanan..”</span>, </em>de lea s-bustáva allitterašuvdna. Assonánsa lea bealleriibma mas leat sullasaš jietnadagat vokálain deattuhuvvon stávvaliin ja eaŋkil sániid álggus. Loahppariibma lea hui dábálaš ja dehálaš ráppas, aŋkke sámi ráppas. Loahppariibma lea linnjá loahpas. Ja dat sátni mii lea linnjá loahpas lea sullasaš go boahtte linnjá sátni, ovdamearkka dihtii Áivan feat. Mikkel Rasmus Logje lávlagis <em type="italic">Geasserománsa “...Geahčan </em>du čalmm iide , mun girddán nástt iide ...” . Dás oaidnit ahte illatiiva lea mii dagaha riimma, ja nu maid oaidnit eanaš sámi ráppain ahte kásusat leat ávkin ráhkadit riimma. (Janns ja Refsum 2013:47-67). </p>
<p>Geavahan maid <em type="italic">Litteraturvitenskapelig leksikonas </em>(Lothe ja earát 1997) girjji diktaguorahallantearpmaid vuođđun guorahallat ráppa. Divtta <span type="quote">“mun”</span> lea son guhte muitala dahje hállá, divtta <span type="quote">“mun”</span> sáhttá maiddái leat máŋggaidlogus. Divtta <span type="quote">“mii”</span>, omd. SlinCraze ráppas <em type="italic">Min guovlu, </em>gos divtta/ráppa mii leat sápmelaččat mat eai háliit ruvkedoaimmaid. </p>
<p>Riibma lea fas giellajietna dahje jietnajoavku mii geardduhuvvo sierra njuolggadusaid mielde.</p>
<p>Metrum lea fas dat mii dahká ahte divttas šaddá ritma, ráppárat gohčodit metruma flowan. Vai buori metruma oažžu, de dárbbaša dikta ja ráppa heivvolaš távtta ja riimma. Mun in vuorut metruma iežan dutkamiin danne go áiggun baicce vuoruhit analyseret baicce riimma, gielalaš váikkuhangaskaomiid ja konteavstta. Ráppár ferte maiddái čuovvut beata (duogášmusihka) távtta ja dadjat sániid rivttes láhkai, jođánit dahje sivvadit (Utsi 2017).</p>
<p>Geardduheapmi lea go sátni dahje eará geardduhuvvo divttas, ja das sáhttá leat sierra erenomáš mearkkašupmi man sáhttá dulkot. Mii earuhit govahallamiid dušše sániiguin ja olles cealkagiiguin, namalassii tropa ja figuvrra. Dehálaš figuvrrat leat allegoriija, anafora, antitesa, ironiija ja retoralaš gažaldagat. Divttas sáhttet leat guokte muitalusa oktanaga, dat gohčoduvvo allegoriija. Allegoriijas sáhttet leat guokte sisdoalu ja abstrákta dajaldagat dahje jurddaráiddut govviduvvojit konkrehtalaččat dahje govvagiela bokte. Anafora lea sániid geardduhit álggus linnjás dahje go cealkagat bohtet maŋŋálagaid. Tropat leat eaŋkilsánit main leat erenomáš iešvuođat. Go tropa lea retoralaš de oažžu eará leksikála mearkkašumi, ovdamearkka dihtii metafora, metonymiija ja ironiija leat maiddái tropat. Symbola lea go muhtin diŋga oažžu eanet mearkkašumiid, ovdamearkka dihtii <em type="italic">váibmu, </em>ovddasta ráhkisvuođa, liekkusvuođa ja eallima. Dákkár symbolaid ii leat álki áddet jus ii máhte dan gielalaš ja kultuvrralaš semantihka. Ovdamearkka dihtii tropa <em type="italic">garjját, </em>sáhtte leat čáhppes lottit dahje juo politiijat. Symbola lea dávjá kultuvrralaččat dahje poehtalaččat mearriduvvon. Go diktár áigu garvit geavaheamis fasttessániid de sáhttá geavahit eufemisma, garvvasáni. Garvvasánit sáhttet leat nugo Duolva Duoddara ráppas <em type="italic"><span type="quote">“...hoigat du garrasit...”</span> </em>, sátni hoigat lea čábbát sátni go anašit dahje gieibmat. Divttain sáhttá maid leat sieluidahttin, go jápmabiergasiidda addojuvvojit olmmošlaš iešvuođat. Dat sulastahttá personifikašuvnna mii lea go abstrákta fenomenaide addojuvvojit olmmošlaš iešvuođat. Go teakstaoassi dahje sátni čujuha ja geažida eará tekstii dahje historjjálaš dáhpáhussii mii gullá oktasaš kultuvrii, de lea allušuvdna, ja dat gáibida ahte lohkki dovdá kultuvrra. Ovdamearkka dihtii SlinCraze feat. Ovllá ja Eskilla ráppas <em type="italic">Sápmelaš </em>, de čujuhit sii historjjálaš dáhpáhussii dalle go Norgga stáhta áiggui duššadit </p>
<p>Máze. <em type="italic"><span type="quote">“...Geahččaledje bidjat min čázevuollái...”</span>. </em>Go teakstaoassi čujuha girjjálašvuođa teavsttaide, de gohčoduvvo fas intertekstualitehtan. Motiiva lea konkrehta govva dahje govahallan man dikta/diktaoassi addá lohkái. Ja dan motiivva ja divtta ráhkadusa dulkot, de gávnnat divtta fáttá. Dalle lea dehálaš gávdnat ja čohkket divtta mearkkašumi dahje oaivejurdaga. </p>
<p>Lyrihkka muitala maiddái historjjá ja ovdanbuktá servodaga duohta dili, sihke buriid ja heajos beliid. Biras ja servodat cuiggodit, rievdadit ja hábmejit lyrihka ja nuppe dáfus ieš lyrihkka sáhttá cuiggodit maid servodaga. Cuiggodeapmi nappo dáhpáhuvvá goappat guvlui. Dološ sámi luohti sámi siiddaid birra maid muitala, omd <em type="italic">. Kárášjohka goarggočoarvi </em>ja </p>
<p><em type="italic">Guovdageaidnu varraniibi </em>. Lyrihkka sáhttá maiddái ovdanbuktit servodaga buriid beliid. </p>
<p><em type="italic">Sámi soga lávlla </em>muitala buriid beliid sámi álbmogis ja luonddus, addá midjiide buori oktasaš gullevašvuođadovddu mas mii leat rámis (vrd. Janns ja Refsum 2013:146-150). </p>
<p>Dikta ovdanbuktá historjjálaš duohtavuođa áibbas eará láhkai go dan maid árbevirolaš historjjámuitaleapmi sáhttá, danne go dat lea oanehaš ja divtta ritma addá sániide áibbas eará mearkkašumi. Lyrihkka lea systemáhtalaš geahččaladdan sihke giela, jurdagiid ja ovddastusa ritmmaiguin. Danne lea lyrihka reflekšuvdna dálá áiggis ja historjjás molssaevttolaš reflekšuvdna, ja dan láhkai áddet mii servodaga giellastoahkamiin. Dat sáhttá addit vejolašvuođaid čuvgehit osiid erenomášvuođa, muhto maiddái eambo oppalaččat (Janns ja</p>
<p>Refsum 2013:157-159). Divttain sáhttá váidalit ja muitalit, dat gohčoduvvo elegiijan. Elegiija lea váidalandikta, mii lea maiddái nostalgiijalaš ja diskursiiva (Janns ja Refsum 2013:169).</p>
<p>Go galgat áddet lávlaga diktan, de lea dehálaš diehtit ahte lohkat divtta ja gullat divtta lávllan leat guokte iešguđetge lágan vuogi lahkonit divtta. Lávlagiin mii gullat divtta beljiiguin, ja eat ge loga báhpáris čalmmiiguin. Musihkka lea sierra giella mas leat iežas estehtalaš ja mearkkašeaddji árvvut. Eará gaskaoamit leat lávlagis, mat diktalohkamis eai leat, omd. divtta juohkin lávlagis, čuojanasaid geavaheapmi, lávlu jietna, mo deattuha sániid jna. (Jann ja</p>
<p>Refsum 2013:280-281). Analysaoasis juogán lávlagiid strofaid geardumii, vearssaide ja outro’ii. Outro lea lávlaga loahpas dakkár loahppasánit ovdal go lávlla musihkka nohká. Mun-persovnna dahje divtta-mun gohčodan mun analysaoasis <em type="italic">ráppa-mun </em>, go dat lea son gii hállá ráppas ja háliidan earuhit dainna vugiin ráppa divttas. Mun lean maid válljen sámáidahttit ráppa terminologiijas moadde sáni nugo <em type="italic">rap </em>, <em type="italic">flow </em>ja <em type="italic">beat </em>sámegillii <em type="italic">ráppa </em>, <em type="italic">flowa </em>ja <em type="italic">beata </em>. </p>
<p>Mun lean gullan mo sámi ráppárat ieža dadjet ja sojahit dáid eaŋgalassániid, dan vuođul lean sámáidahttán tearpmaid. Ráppalávlagat, ráppat ja lávlagat leat synonymat maid geavahan dahkat teavstta eanet ealasin. 5. Analysaoassi 5.1 Áivan </p>
<p>Vuosttaš davvisámegielat ráppajoavkku, Áivana birra. Go sii álggahedje joavkku jagi 1998 de ledje sii nuorra gánddat Guovdageainnus eret. Álggos lei sis namma B.W.A gaskaboddosaš namman danne go stuorra oassi joavkkus liikojedje N.W.Aii (Niggaz Wit Attitudes) mii lea okta máilmmi vuosttaš ráppajoavkkuin mii álggahuvvui 1986 USAs, Californias. N.W.Aas leigga ee. beakkán ráppára Dr. Dre ja Ice Cube geat dál leaba sihke ráppa legeanddat ja ain ráppeba. Dr. Dre lea ovttasbargan maiddái nuppiin beakkán ráppáriin Eminemain N.W.A haga. Áivan-joavkku dološ namma, BWA lei oanádus Born With an Attitude. 13-15 jahkásažžan álge Isak Ailo Gaup (Reaŋga), Håvard Nuhtte Sara (Gonagas/Knug-1), Johan</p>
<p>Ante Paulsen (Báhkin) ja Joret Mihkkal Bals (Unnoraš) ráppet eaŋgalašgillii, go dat han lei dat maid galggai dan áiggi. Sii geahččaledje lávlut dárogillii maid, muhto de fuomášedje ahte sámegiella han lei hui buorre giella ráppii. Isak Ailo Gaup muitala ahte go álge ovdanbuktit ráppa sámegillii, de ledje ollu iešguđetge reakšuvnnat guldaleddjiin. Ollugat čaibme ja cuigo, muhto sis lei okta áigumuš ja dat lei duolbmat <span type="quote">“jantelovena”</span>. Ja dat geat cuigo jávohuvvo go sii vuosttaš háve lávkejedje lávdái 2003 Guovdageainnu beassášmárkaniin spaggadievva</p>
<p>Buletjávrri konseartalanjas. Konsearta bisttii sullii diimmu (Gaup 2017).</p>
<p>Áivan ii leat goassege almmuhan CD-skearru dahje musihka man sáhttá čuojahit lobálaččat rádios, danne eai gullo sin lávlagat sámerádios. Áivanis leat ja leat leamaš eará arenat gos leat almmuhan musihka ja beaggigoahtán. 2000 ja 2001 almmuhedje lávlagiid NRK P3 Urørt neahttasiidui gosa sáhtte nuvttá almmuhit lávlagiid, olbmot guldaledje nuvttá sin musihka ja buoremus lávlagat sáhtte čuojahuvvot NRK P3 rádiokanálas. Vahkkosaččat nammadii Urørt ovtta joavkku dahje lávlaga Ukas Urørt, dalle beaggigohte vel eanet. Dan maŋŋá ráhkadii</p>
<p>Áivan sierra neahttasiiddu man namma lei aivan.org, gosa bidje hui ollu lávlagiid. Olbmot bolde daid vihtta lávlaga skearruide ja čuojahedje CD-čuojanasaiguin. Lávlagat ledje</p>
<p><em type="italic">Sápmelaččat, Máistte, Giehtalaga, Sodan </em>ja <em type="italic">56 kássa </em><em type="italic">vuollaga </em>. <em type="italic">Máistte </em>lei vuosttaš sámi ráppa mas lei luohti, Juhán Máhtte Eira (Smiley) juoiggai. Joavkku guldaleddjiidlohku lassánii sin ruovttubáikkiin Guovdageainnus ja Divttasvuonas, muhto maiddái Davvi Ruoŧas (Gaup 2017). </p>
<p>Áivan ii leat goassige searvan Sámi Grand Prixii dahje eará lávlungilvvuide, danne go dat hilgu hiphopa njuolggadusaid. Sii eai háliit ahte media galgá sin ráhkadit, sii háliidit ahte sin guldaleaddjit ja dábálaš olbmot galget sin ráhkadit. Eai sii ovttasbargga beakkán artisttaiguin, sii ovttasbarget dušše čeahpes artisttaiguin geat eai leat beakkánat. Áivan háliida veahkehit ođđa artisttaid beaggit, nugo Mikkel Rasmus Logje, Sara Helene Bergstrøm Oskal ja Max</p>
<p>Mackhe. Gaup (2014) muitala velá ahte sii celket álo politihkalaš sániid ovdal lávlaga sámiid dili birra. Sii leat ráppen ollu Guovdageainnus, festiválain, heajain ja studeantafeasttain eará báikkiin. Dál almmuhit sii lávlagiid SoundCloud neahttasiidui ja juhket daid sin Facebook-siiddus. YouTube neahttasiiddus leat maiddái gávdnamis Áivana šuoŋat. Sivvan manne šuoŋat eai čuojahuvvo rádios dahje eai leat almmuhuvvon skearrun lea go sin beatat (duogášmusihkka) ii leat originála, daid leat muhtin earát ráhkadan ja ii leat lohpi dinet earáid beatain man ovddas eai leat máksán. Justa dál lea Áivan bargamin stuorát prošeavttain.</p>
<p>Skearru mii almmuhuvvo sis šaddá earálágan, dalle leat ieža ráhkadan beataid, muhtin eará musihkkabuvttadeaddji lea ráhkadan sin ovddas dahje sii geavahit beataid maid ovddas leat máksán (Gaup 2014). Lávlu Max Mackhe geainna leat ovttasbargan muhtin lávlagis dajai</p>
<p>Gaupii ahte Áivan gullá Bohem ráppa šáŋŋerii. Sin ráppema vuođđu lea underground ja hardcore ráppa šáŋŋeriin. Underground ráppa lea go ráppár/ráppat eai ráppe máidnuma, dinema dahje beaggima dihtii. Hardcore ráppas lea ges suhttu guovddážis, ráppet suhtuin (Gaup 2017). Áivanis leat hui iešguđetlágan ráppalávlagat, sihke ráhkisvuohta, feasta, sámi eallinoainnu ovddideaddji ja suhttadahtti ráppalávlagat. Beakkáneamos lávlla Áivanis lea</p>
<p><em type="italic">Geasserománsa </em>mii almmuhuvvui geassemánu 24. beaivve 2014 mii lea guldaluvvon 18396 háve Youtubas ja 14300 háve SoundCloud neahttasiiddus otná beaivve (23.04.17). Lávlla mas lea ollu suhttu ja lea hui hardcore lea <em type="italic">Vašut mu </em>, gos geardun lea: </p>
<p><em type="italic">Vašut mu Mun guođán du vai beasan du olbmáin dádjut </em></p>
<p><em type="italic">Vašut mu </em></p>
<p><em type="italic">Mun guođán du čiekŋalassii in ge boađe gádjut Vašut mu Hávkadan du nu ahte it nagot vuoigŋat Vašut mu Vašši lea mu ráhkisvuohta, mun lean dat bahávuoigŋa </em></p>
<p>Dán ráppas lea ollu suhttu ja ráppa-mun viggá muhtin láhkai duolbmut earáid amas ieš duolmmuhallat. Ráppa-mun orru dego geasa dahje masa nu bealkimin ja áitimin. Mun- persovnnas lea bonju vuohki čájehit ráhkisvuođa, soaitá go ieš ii leat vásihan dan. Lávlagis muitala ráppa-mun ahte veagalváldá rivgu oalle garrasit ja maŋŋá veagalváldima gielista ráppa-mun veagalváldi, vaikke diehtá ahte dat soardá ja suhttada nieidda.</p>
<p><em type="italic">Válden dan rivgu, ja dan maid oalle garrasit. </em></p>
<p><em type="italic">Ii beassan goasse ráfis vuoiŋŋastit. </em></p>
<p><em type="italic">Doalan dus gitta vai beasan geavahit. </em></p>
<p><em type="italic">Go it siđa šattan nuppi niiddii ribahit. </em></p>
<p><em type="italic">Gielistan vaikko dieđát duođa. </em></p>
<p><em type="italic">Dušše oaidnit mo du suhttu boaldá </em></p>
<p><em type="italic">Jus in livčče, dalle livččen váldit ođđasit. </em></p>
<p><em type="italic">Vašut mu, mun in boađe duinna náitalit. </em></p>
<p>Áivanis leat ráppalávlagat maiddái sámi eallinoainnu, vuoiŋŋalašvuođa birra ja materialisttalaš árvvuid vuostá, nugo <em type="italic">Manne </em>(feat. Sara Helene Bergstrøm Oskal) <em type="italic">, Dorvobáiki </em>(feat. Marit Susanne Utsi), <em type="italic">Siidda gonagas </em>ja <em type="italic">Buolvvas Bulvii </em>. <em type="italic">Dorvobáiki </em>-lávlagis <em type="italic"><span type="quote">“Sivilisašuvnna giddagasas iežan luoitit”</span> </em>goalmmát vearssas. <em type="italic">Manne </em>(feat. Sara Helene </p>
<p>Bergstrøm Oskal) lávlagis fas lea eallinoainnu, ráhkisvuođa, olmmošoainnu ja materialisttalaš árvvuid cuiggodeapmi fáddán. Vuosttaš vearssa njealje vuosttaš linjjá ovddastit bures man birra ráppejit <em type="italic">: </em></p>
<p><em type="italic">Manne ráhkisvuohta ii leat nu dehálaš go riggodat </em></p>
<p><em type="italic">Olbmot liikojit du eambbo - dađi eambbo ruđa šlivggodat </em></p>
<p><em type="italic">Manne čuvvot religiovnna eaige olmmošvieru </em></p>
<p><em type="italic">Eai ge daga nu movt riekta, muhto nu movt ožžon dieđu </em></p>
<p><em type="italic">Siidda gonagas </em>ráppalávlagiin cuiggodit sápmelaččaid materialisttalaš árvvuid. Dan ráppas leat ollu eaŋgalassánit, dárogielsánit ja hiphop-sánit vai ráppa galgá orrut badjelmeare gangster, cuiggodan dihtii rikkis siidda gonagasaid geain lea stuorra eallu ja ollu ruhta. </p>
<p>Bilkidemiin cuiggodit ja suohtastallet das mo muhtin rikkis badjeolbmot sáhttet rábmot iežaset earáide dahje mo earát rábmojit sin. Geardun manná lea:</p>
<p><em type="italic">Mu lakkerta herggiin riidedan </em></p>
<p><em type="italic">Pimpsoabbi, nieida goappašat gieđain láidedan </em></p>
<p><em type="italic">Don dieđát mun in stoaga dán </em></p>
<p><em type="italic">Mun lean siidda gonagas </em></p>
<p><em type="italic">Opmodat báitá gollesuorbmasiin </em></p>
<p><em type="italic">Silkegákti, šearrá veahkkin silbasuohpanin </em></p>
<p><em type="italic">Don dieđát du riggodat ii doala, hah </em></p>
<p><em type="italic">Siidda gonagas </em></p>
<p>Dás lea ollu ironiija, suohtastallan ja iešrábmi. Hiphopas ja gangsterráppas lea muđuid ge ollu iešrábmi, vázzit divrras biktasiiguin, silbbaiguin, golliiguin ja čájehit riggodaga materialisttalaš vugiin.</p>
<p>Áivanis leat feastalávlagat dahje dakkár lávlagat mat galget addit buori miela nugo <em type="italic">Grøfta </em>, </p>
<p><em type="italic">Fiinna beaivi, Hej Hej </em>(feat. Max Maché) ja <em type="italic">Corona Lime </em>(feat. DJ Ante ja Gino). <em type="italic">Corona </em></p>
<p><em type="italic">Lime </em>(feat. DJ Ante ja Gino) lávlagis ráppejit ja lávlot go ráppa persovnnat jugadit Corona masa lea velá lime deaddiluvvon. Ráppa motiiva lea albmát geat geassebáhkkan leat jugadeamen Corona-vuola ja hállet sihke nieiddaid birra ja nieiddaiguin seksuálalaččat. Badjel njealjelogi sekundda lávgagis ráppe okta ráppa persovnnain monologa gos rábmo dihto nieidda bađa, man unni ja fiinnis dat lea ja maid dainna galgá bargat. 5.1.1 Dat ledjen mun - analysa </p>
<p>Okta sin jiellatlávlagiin lea <em type="italic">Dat ledjen mun </em>, mii almmuhuvvui čakčamánu 3. beaivve 2011 </p>
<p>YouTube neahttasiidui. Otná rádjai (09.05.18) lea <em type="italic">Dat ledjen mun </em>-lávlla guldaluvvon 5342 háve YouTubas ja 3629 háve SoundCloud neahttasiiddus. Gaup (2014) muitala ahte dat lea su persovnnalaš favorihtta go čálii teavstta hui álkit ja jođánit, ja das lea humor mii Áivan- joavkkus lea ge. Dat ii leat nu beakkán, iige leat ollen nu guhkás ja máŋgasiidda go </p>
<p><em type="italic">Geasserománsa </em>lávlla, muhto lean válljen guorahallat dan danne go Áivan lea geavahan humora cuiggodit servodaga ráppain. Maid son Áivan cuiggoda ja mo? </p>
<p><em type="bold">Dat ledjen mun </em><em type="italic">[Báhkin] Don it varra fuola mu, sihkkarit Muht’ ii daga maidege, oainnán du gihkariin Mu nieguin don it siđa mu mannat eret Njoalun du veaskku, du birra fantaseren Manan susttášit gos don leat čohkkán Du gova lean liibmen mu oppblåsbardohkkái Don sihkkarit meinen mun veahá buozan Ii leat duohta, du parfyma siste vuojan </em><em type="italic">[Reanga] It dieđe man guhká lean du vuorddašan Gieimman mu čorpma go du birra jurddašan Iđđes go de skuvlaseahka ala bidjalat Čuovvulan du go lean rissiid siste idjadan Juohke eahkeda, du Facebook-siiddu geahčadan Suoládan du trusaid susttašan go geasašan Háliidan juhkat dan čázi gos leat basadan Ii oktage ipmir, man olu mun du bálvalan </em><em type="italic">(Geardun) Dat ledjen mun gii du sykkelsete suoladin Dat ledjen mun.... Dat ledjen mun... Dat ledjen mun gii du ovdabeale' nuoladin Dat ledjen mun, Dat ledjen mun... Dat ledjen mun gii sadden go riŋgejin Dat ledjen mun, Dat ledjen mun... Dat ledjen mun gii álásgova sáddejin Dat ledjen mun, Dat ledjen mun... </em><em type="italic">[Báhkin] Guovllan láse sisa go don leat vuojadeame Govvedan, dugge láse go mun lean soađaheame Niegadan, ahte mun lean du linjála Maid don bijat sisa du pennálii Stirren dutnje juohke friddjagoartiliid Nu mot spillet blokkfløyta oažžu mu soalsidit Deaivvat juohke nuohta mu váimmus Duohta ráhkisvuođa lea áimmus </em><em type="italic">[Diz Evil] Da lea ráhkisvuođa mii lea albma In ipmir manne doavttir šaddá kvalbma </em></p>
<p><em type="italic">Váccán manjis dusse haksit du hája ja Vildu fantasiija go veahá skin'a čájehat Boahtá beaivi go lean geargan vuorddášit Beaivi go de viimmat beasan duohtadit Njahkat du latnji du suorpmaid njoalostit Fargga... lean geargan du oaguhit </em></p>
<p xml:lang="nob"><em type="italic">Geardun x 2 </em></p>
<p><em type="italic">Outro: Du mun boađán agibeaivái bálvalit Vaikko du áhčči boahtá olggos hávláriin Du mun boađán agibeaivái bálvalit Vaikko du áhčči boahtá olggos hávláriin Du mun boađán agibeaivái bálvalit Vaikko du áhčči boahtá olggos hávláriin Du mun boađán agibeaivái bálvalit Vaikko du áhčči boahtá olggos hávláriin </em></p>
<p>Álggos ferte geahččat mo ráppateakstaráhkadus lea. Ráppateavsttas leat njeallje vearssa, okta geardun ja okta outro mii lea loahpas lávlagis. Juohke vearssas leat gávcci linnjá, geardumis maid gávcci linnjá ja outroas leat guokte linnjá. Geardun lea gaskal nuppi ja goalmmát vearssa ja geardduhuvvo guktii gaskal maŋimuš vearssa ja outro.</p>
<p>Vuosttaš vearssa loahppariimmat leat vuosttaš ja nuppi linnjás čihččet ja gávccát linnjás <em type="italic"><span type="quote">“...basadan”</span> </em>ja <em type="italic">“...bálvalan </em>”. Nuppi vearssas ges vuosttaš ja nuppi linnjás <span type="quote">“...vuord dašan ”</span> ja <span type="quote">“...jurd dašan ”</span> maŋimuš stávval. Viđát gitta gávccát linnjái lea loahppariibma –an golmma stávval vearbbaiguin <em type="italic">geahčadan </em>, <em type="italic">geasašan </em>, <em type="italic">basadan </em>ja <em type="italic">bálvalan </em>juohke linnjá loahpas. </p>
<p>Geardumis juohke nuppi linnjás loahppariibma –in loahpain maŋimuš stávvalis suolád in , nuolad in , riŋgej in ja sáddej in . Goalmmát vearssas lea loahppariibma guovtti vuosttaš linnjás <em type="italic"><span type="quote">“...vuojadeame”</span> </em>ja <em type="italic"><span type="quote">“...soađaheame”</span>. </em>Guovtti maŋimuš linnjás goalmmát vearssas ges hui čielga loahppariibma <span type="quote">“... áimmus ”</span> ja <span type="quote">“... váimmus ”</span> . Njealját vearssas guovtti álgolinnjás maid hui čielga loahppariibma <span type="quote">“... albma ”</span> ja <span type="quote">“...kv albma ”</span> . Áivan lea maiddái geavahan dárogiel sániid veahkkin ráhkadit riimma, nugo njealját vearssas albma ja dárogielsáni <em type="italic">kvalm </em>, sámegillii kvalbma. Njealje maŋimuš linnjás dán vearssas lea loahppariibma juohke linnjá maŋimuš sáni maŋimuš stávvalis –it, nappo vuorddaš it , duohtad it , njoalost it ja oaguh it . Outro strofas ii leat loahppariibma, dušše geardduheapmi. </p>
<p>Čielga allitterašuvdna lea gearduma vuosttaš linnjás <em type="italic"><span type="quote">“sykkelsete suoládin”</span>. </em>Alliterašuvdna lea máŋgga linnjás nugo vuosttaš vearssa nuppi ja vuosttaš linnjás <span type="quote">“ M uhto ii daga m aidege...”</span> ja <span type="quote">“ M u nieguin don it siđá m u m annat eret”</span> m-jienain. Nuppi vearssas ges guđát linnjás <span type="quote">“ S uoládan du tru s ain s ustta š an go gea s a š an”</span> s- ja š-jienain. Gávccát linnjás <span type="quote">“Ii oktage ip m ir m an ollu m un du bálvalan”</span> . Goalmmát vearssas lea ges vuosttaš ja nuppi linnjás oktasaš allitterašuvdna <span type="quote">“ G uovl l an l áse sisa g o don l eat vuojadeame”</span> ja <span type="quote">“ G ovven dug g e l áse g o mun l ean soađaheame”</span> g- ja l-jienain. Viđát vearssas lea ollu alliterašuvdna ja čielgaseamos alliterašuvdnageavaheapmi lea goalmmát ja njealját linnjás <span type="quote">“ V áccán maŋis dušše h aksit du h á j a j a”</span> ja <span type="quote">“ V ildu fantasii j a go v ea h á skin’a čá j e h at”</span> v-, h- ja j-jienain. Viđát ja guđát linnjás maid dakkár oktasaš alliterašuvdna <span type="quote">“ B oahtá b eaivi g o lean g ear g an vuorddašit”</span> ja <span type="quote">“ B eaivi go de viimmat b easan duohtadit”</span> b ja g jienain. Čihččet linnjás lea geavahan nj, l ja d jiena ráhkadit alliterašunna <span type="quote">“ Nj áhkat d u l ant nj ii d u soarpmaid nj oa l ostit”</span> . Outro vearssas lea ges vuosttaš linnjás <span type="quote">“Du mun b oađán agi b eaivái b álvalit”</span> b-jienain. </p>
<p>Assonánsa ja bealleriibma dán ráppalávlagis lea ollu ja čállit leaba geavahan assonánssa veahkkin ráhkadit loahppariimma go loahppa konsonánttat eai jietnaduvvo čielgadit. Vuosttaš ja nuppi linnjás vuosttaš vearssas <span type="quote">“...s ihkkari s”</span> ja <span type="quote">“...g ihkarii n”</span> gos loahppavokálat eai jienáduvvo nu čielgadit, baicce maŋimuš vokála i-jietna ja bealleriibma mii ráhkada riimma.</p>
<p>Seamma goalmmát ja njealját linnjás, <span type="quote" xml:lang="nob">“... ere t”</span> ja <span type="quote" xml:lang="nob">“...fantas ere n”</span> bealleriibma. Ja seamma viđát ja guđát linnjás <span type="quote">“...č ohkká n”</span> ja <span type="quote" xml:lang="nob">“...oppblåsbard ohkká i”</span>. Nuppi vearssas goalmmát ja njealját <span type="quote">“...b idja l a n”</span> ja <span type="quote">“... idja d a n”</span> eai ge jienáduvvo loahppakonsonánttat nu čielgasit.</p>
<p>Goalmmát vearssa viđát ja guđát linnjás <em type="italic">“...friddjagoartiliid </em>ja <em type="italic"><span type="quote">“...soalsidit”</span> </em>ja outro vearssas <span type="quote" xml:lang="nob">“...bálval i t”</span> ja <span type="quote">“...hávlár ii n”</span> . </p>
<p>Eará assonánsa lea maid hui ollu linnjáid siskkobealde vuosttaš vearssas čielga assonánsa goalmmát linnjás <span type="quote">“M u n i eg u in don i t s i đa m u mannat eret”</span> u- ja i-jienain. U-jienain lea maid assonánsa njealját linnjás <span type="quote">“Njoal u n d u veaskk u , d u birra fantaseren”</span> . Nuppi vearssa čihččet ja gávccát linnjás <span type="quote">“Deaivat j uo hke n uo hta m u váimm u s”</span> ja <span type="quote">“D uo hta ráhkisv uo hta lea áimm u s”</span> uo-diftoŋŋain ja u-vokálain mat juo sulastahttet jietnadeamis ráhkadan assonánssa.</p>
<p>Njealját vearssas lea erenomáš ollu ja čielga assonánsa linnjáid siskkobealde. Goalmmát linnjás “V <em type="bold">á </em>cc <em type="bold">á </em>n m <em type="bold">a </em>ŋis dušše h <em type="bold">a </em>ksit du h <em type="bold">á </em>j <em type="bold">a </em>j <em type="bold">a </em>” á- ja a-jienain mii Guovdageainnu suopmanis jietnaduvvojit hui seamma láhkai. Diftoŋŋaid geavaheapmi assonánsan dihtto bures viđát ja guđát linnjás <span type="quote">“Boahtá b ea ivi go l ea n g ea rgan v uo rddašit”</span> ja <span type="quote">“B ea ivi go de viimmat b ea san d uo htadit”</span> ea- ja uo-jienain. Linnjáid maŋimuš sáni vuosttaš stávvalis lea seamma diftoŋŋa, <em type="italic">beaivi </em>sátni geardduhuvvu maid. Čihččet linnjás <span type="quote">“Nj á hk a t du l a tnjii du suorpm a id njoalostit”</span> lea maid assonánsa. </p>
<p>Riimmat dahket musihkalašvuođa ráppii ja álkit muitit lávlaga sániid. Riimmat dahket maid ahte ráppateavsttat gullet lyrihka árbevirrui, aŋkke klassihkalaš lyrihka mas riimmat, metrum ja buot mii dahká ahte teavsttas šaddá musihkalašvuohta. Musihkalašvuohta lea okta lyrihka konvenšuvnnain ja sámi ráppateavsttaid assonánsa, alliterašuvna ja loahppariibmageavaheapmi lea okta hui dehálaš oassi mii doalaha lyrihkalaš dási.</p>
<p>Čielga tropat leat goalmmát vearssas goalmmát ja njealját linnjás. <em type="italic">“Niegadan, ahte mun lean </em><em type="italic">du linjála Maid don bijat sisa du pennalai”. </em>Bidjat linjála penálii symbolisere anašeami. </p>
<p>Sáhttá maid leat sieluidáhttin allegoriija ja metafora. Penála ja linjála gullaba oktii ja lea maid eufemisma danne go ráppateavstta čálli lea garván geavaheamis seksuálalaš ja snoallan sániid.</p>
<p><em type="italic">Dat ledjen mun </em>geardduhuvvo lávlagis man namma lea <em type="italic"><span type="quote">“Dat ledjen mun”</span> </em>, muhto gii <em type="italic">dat mun </em>rievtti mielde lea? Gii lea son geas dat skuvlanieida dahje gánda ii fuola? Gii lea gii oaguha su? Ráppa-mun lea muhtin gii oaguha, vissásit muhtin almmáiolmmoš go son áigu bidjat iežas linjála nieidda dahje gándda penálii. Oaguheaddji lea dakkár maid eaŋgalasgillii gohčodit <em type="italic">stalker </em>. Mun gohčodan ráppa-mun oaguheaddjin ja su gean oaguha oaffarin. </p>
<p>Oaguheaddji háliida juoidá ja dat lea oaffar. Leat oaffara lahka, oaidnit su, dovdat su, njoallut su, gullat su ja oažžut oktavuođa suinna. Oaguheaddji diehtá ahte oaffar ii fuola sus, dahje son árvida dan, go vuosttaš linnjás čuožžu <em type="italic"><span type="quote">“Don it varra fuola mu, sihkkarit”</span>. </em>Muhto oaguheaddji ii vuollán, son ii árvvusane oaffara garvima, go doavttir šaddá illáveaje su oaguheamis, su riŋgemis sutnje ja go suoláda su sisbuvssaid. Oaguheaddji lea ráhkásnuvvan oaffarii, maŋimuš vearssa vuosttaš linnjás vuige son <em type="italic"><span type="quote">“Dá lea ráhkisvuohta mii lea albma”</span>, </em>nuppi vearssa maŋimuš linnjás <em type="italic"><span type="quote">“Ii oktage ipmir, man olu mun du bálvalan”</span> </em>ja goalmmát vearssa maŋimuš linnját <em type="italic"><span type="quote">“Duohta ráhkisvuohta lea áimmus”</span> </em>. Oaguheaddji ii leat dušše ráhkásmuvvan oaffarii, muhto maiddái seksuálalaččat geasuhuvvon ja oaguheaddjis leat seksuálalaš áigumušat oaffariin. Nuppi vearssa viđát ja guđát linnjás <em type="italic"><span type="quote">“Suoládan su trusaid susttašan go geasašan”</span>, </em>nuppi vearssa nuppi linnjás <em type="italic"><span type="quote">“Gieimman mu čorpma go du birra jurddašan”</span> </em>, gearduma goalmmát linnjás <em type="italic"><span type="quote">“Dat ledjen mun gii ovdabeale nuoladin”</span> </em>ja gearduma čihččet linnjás <em type="italic">“Dat </em><em type="italic">ledjen mun gii álásgova sáddejin” </em>muitalit veahá makkár áigumušat oaguheaddjis leat. </p>
<p>Oaguheaddji diehtá ieš ahte dan maid son bargá, jurddaša ja háliida lea lobiheapme, boastut ja ii leat dábálaš. Njealját vearssa nuppi linnjás <em type="italic"><span type="quote">“In ipmir manne doavttir šaddá kvalbma”</span> </em>, oaguheaddji ferte leat háleštan doaktáriin dán birra go ii ádde manne doaktáris lea miella vuovssadit. Lávlla outroas maŋimuš linnjás <em type="italic"><span type="quote">“Vaikko du áhčči boahtá olggos hávláriin”</span> </em>muitala ahte oaguheaddji diehtá ahte lea boastut, muhto ii ane árvvus oaffara oaivila, oaffara áhči oaivila dahje servodaga sosiála norpmaid. </p>
<p>Manne son lea boastut ahte dát oaguheaddji lahkona oaffara? Gii lea dát oaffar? Oaffar vázzá skuvlla, čuojaha njurggonasa (blokkfløyta) skuvlabottuin, su áhčči várjala su ja son soaitá leat vuolleahkásaš, nappo mánná. Njealját vearssas viđát ja guđát linnjás <em type="italic">“Boahtá beaivi go lean </em><em type="italic">geargan vuorddašit Beaivi go de viimmat beasan duohtadit” </em>čujuha ahte oaffara ferte vuordit, soaitá gitta son lea doarvái boaris. Seamma vearssa maŋimuš linnjás <em type="italic">“fargga… lean geargan </em><em type="italic">du oaguheamis”, </em>ii leat sihkar ahte son vuordá gitta oaffar muhtin beaivvi háliida su, lea doarvái boaris dahje gitta son muhtin beaivvi dušše váldá su. Vaikke oaffar lea doarvái boaris, de ii leat dalle ge riekta rasttildit earáid seksuálalaš rájáid. Oaguheaddji vuordá muhtin beaivvi ja ii leat álki diehtit guđe beaivvi. Soaitá ahte oaguheaddji vuordá dan beaivvi gitta oažžu psyhkalaš veahki dahje dan beaivvi go dolká oaffaris. </p>
<p>Lávlaga beata lea muhtin geahppa musihkka. Ovdal go Báhkin álgá ráppet vuosttaš vearssa, de njurggoda muhtin beata mielde. Beata muittuha veahá diekkár dološáigge mánáidmusihka, mii gullo diekkár <span type="quote" xml:lang="nob">“spilledåse”</span> dahje dakkár musihkka maid balddonas filmmain čuojahit go muhtin mánná lea son guhte goddá olbmuid. Munnje boahtá hui unohas ja eatnjehas dovdu go vearssaid ráppejit sevdnjes almmáiolbmo jienat, mat juogadit hui unohis seksuála jurdagiid ja <span type="quote" xml:lang="nob">“spilledåse”</span> musihkka gullo. Leat ee. haksin-, njoallun-, vuoigŋan-, vuovssadan- ja gieibmanjienat lávlagis mat vuohkkasit heivejit tekstii ja beatai.</p>
<p>Dán lávlagis lea humor ja ironiija, ii lávlaga siste gal. Muhto jus geahččanoainnu lonuha, de diehtá čielgasit ahte ráppa-mun muhtin láhkai bilkida dákkár oaguheddjiid ja earáid geat eai árvvusane earáid seksuálalaš rájáid. Guovdageaidnu lea beaggán 2000-logus ahte doppe leat leamaš seksuálalaš illasteamit ja ahte almmáiolbmot eai árvvusane nieiddaid ja nissoniid seksuálalaš rájáid (Ege 2006). Leaika lea leamaš lunddolaš cuiggodanvuohki Sámis doloža rájes (Somby ja Fredriksen 2017). Dainna cuiggoda Áivan Guovdageainnu ja maiddái muđui máilmmi almmáiolbmuid geat eai árvvusane nieiddaid, nissoniid ja maiddái gánddaid seksuálalaš rájáid. Public sphere teoriija almmolaš digaštallanbáikki birra searvá Áivan joavku <em type="italic">Dat ledjen mun </em>-lávlagiin almmolaš digaštallamii go bidjet fokusa seksuálalaš illastemiide mii lea sosiála váttisvuohta ee. iežaset ruovttubáikkis Guovdageainnus. Sii hástalit vuostálastimiidda ja aktivismii eahpenjuolgadit sihke báikkálaš ja politihkkáriid fuomášumi. Dáinna ráppalávlagiin áigot viisásit fáhtet nuoraid ja gánddaid fuomášumi ja searvat digaštallamiidda seksuálalaš illastemiid birra (vrd. Nærland 2015: 51). Áivan bidjá rájáid ahte dakkár láhttevuohki ja jurddašeapmi ii leat dohkkehahtti. Bilkidit dakkár láhttema lea vuohki muitalit ahte dat ii leat dohkkehahtti. Áivan searvá sihke dan dominánta ja dan </p>
<p>Indigenous counter-public sphere mii lea, molssaevttolaš almmolaš digaštallanbáikin sápmelaččaide. Muhto <em type="italic">Dat ledjen mun </em>lea gullá eanet dan álgoálbmogiid digaštallanbáikái go ráppa-mun hállá báikkálaš ja lagašbirrasa olbmuide. Ja go ráppejit sámegillii de árvideames lea sámiid digaštallan, danne álgoálbmogiid digaštallanbáikkis, sámi digaštallanbáikkis. Go dan dahket de ieža mearridit diskurssa ja digaštallama eavttuid (vrd. Minestrelli 2017:222-223). </p>
<p>Ráppa fáddá lea oaguheapmi, seksuálalaš ráját ja servodaga cuiggodeapmi leaikkain. Lávlaga áigumuš soaitá leat cuiggodit dan árbevieru mo muhtumat meannudit nieiddaid ja nissonolbmuid Sámis. Vaikke juoga lea gohčoduvvon árbevierrun de ii mearkkaš ahte dat lea buorre árbevierru. Muhtun dutkit leat buktán ovdan ahte mii muhtumin gohčoduvvo árbevierrun, sáhttá leat váldon atnui servodagas bálvalit dihto joavkku dárbbuid ja áigumušaid dahje muhtimin duolbmut dásseárvvu ja dihto olmmošjoavkkuid (omd. nissoniid) servodagas (Kuokkanen 2009: 164-165; LaRocque 1997; Green 2001, Blaney 2003; Martin-Hill 2003;</p>
<p>Dentale 2006; Kuokkanen 2008b).</p>
<p>Áivan lea sámi ráppajoavku man musihka rádio ii čuojat. Sii eai ráppe ruđaid dahje media beaggima dihtii. Okta sis geat álggahedje sámi ráppa leat ráppa čađa dadjan sániid ja meannudan áššiid vugiin, mainna earát eai leat duostan. Sii leat geavahan dološ sámi cuiggodanvuogi cuiggodit iežaset servodaga váivvimus ja losimus ášši, seksuálalaš illasteami.</p>
<p>Joavku čuovvu okta lyrihka deháleamos konvenšuvnna, namalassii musihkalašvuođa.</p>
<p>Ráppateavstta leat juohkán strofaide ja linnjáide mat ovddidit čielga gearduma ja vearssaid.</p>
<p>Dán lyrihkas lea ollu riibma mii dahká lávlaga sániid álkit muitit ja dan láhkai bohtet sin oaivilat čielga ovdan. Áivan doaibmá almmolaš digaštallanbáikin, sin servodatcuiggodeamit leat boldon CD-skearruide ja gullojit stuorra sámi feasttain gos erenomážit nuorat buolva ráppedit mielde lávddi láhka. Dat ahte sii leat underground dahká sin duostilabbon dáidaga bokte ovddidit dákkár ášši nu njuolgut ja garrasit. 5.2 SlinCraze 1990 riegáda son guhte galgá šaddat sámi dovdoseamos ráppár, Nils Rune Utsi, Mázes eret.</p>
<p>Nils Rune lea hástalan olbmuid iežas ráppateavsttaiguin eallimis birra ja servodatberoštumiiguin. Nils Rune Utsi lea ovddidan iešguđetlágan oaiviliid, suhttadan sihke sámi álbmoga ja dážaid, muhto maiddái dorjon sámeáššiid.</p>
<p>Jus galgá SlinCraze áddet, de fertet oahpásmuvvat Nils Rune Utsii, mázelažžii riegádan golggotmánu 20. beaivvi, gean ráppanamma lea SlinCraze. Slin lea Nils maŋosguvlui ja Craze lea juoga hearvái maid lea lasihan, ja nu šattai dat ráppanamma. Mánnán guldalii ollu</p>
<p>Eminem ráppaid ja son dat bovttii ráppenmiela. Vuohki mo sánit ja oaivilat ovdanbuktojuvvojedje nu johtilit geasuhii su maid ráppegoahtit (Braathen 2016).</p>
<p>Son lea bajásšaddan Mázes ja 2005 ráppestii SGP:s lávlaga <em type="italic">Givssideapmi </em>. Mánnán givssiduvvui son hui roavvásit, ja das son oahpai leat gievra olmmožin. Olbmot dadjet ahte son rávásnuvai árabut ja iežas mielas nanosmahtte dat vásáhusat su boahtteáigái. Go su lávlla </p>
<p><em type="italic">Givssideapmi </em>beaggigođii, rievdadii dat su eallima. Son áddii ahte son ii dárbbašan gáddit ahte lea buoret go earát, go ráppa lei oahpahan sutnje vuollegašvuođa. Nils Rune Utsi ii mana psykologaid lusa, go ráppačállima bokte son gurre váivves jurdagiid ja oažžu terapiija. Nils </p>
<p>Rune Utsi lei ovtta gaskka lahka sorbmet iežas, ja son sávvá ahte su lávlagat sáhttet movttiidahttit earáid givssideami oaffariid eallit viidáset iige sorbmet iežaset (Utsi, Duorastat magasiidna 2014). <em type="italic">Givssideapmi </em>, <em type="italic">Várjalan </em>ja <em type="italic">Doalan du </em>leat muhtin daid lávlagiin mat gusket dán fáttá, iešsorbmen. Dát lávlagat loahpahuvvojit dainna oaiviliin ahte ii galgga vuollánit ja ahte gávdno doaivva eallimii. </p>
<p>SlinCraze ráppe sihke sámegillii, dárogillii ja eaŋgalasgillii, muhto ráppe eanaš sámegillii.</p>
<p>Sámegiella lea su eatnigiella ja danne son ráppe sámegillii go lea álkit gávnnahit sihke riimma ja garra sániid. Son lea dorjon sámi politihkalaš lihkadusaid dego Sámedikki giellakampánja</p>
<p><em type="italic">Geavat gollegiela </em>lávlagiin ja ruvkedoaimmaid vuostálastima lávlagiin <em type="italic">Min guovlu </em>. Min </p>
<p>Guovlu, Sápmelaš ja Suhttadit leat lávlagat main lea fáddá ruvkedoaimmat, sámi eananvuoigatvuođat, sámi identitehta nanosmahttin ja materialisttalaš eallima moaitagat.</p>
<p>Nu mo muđui sámi ráppalávlagiid hárrái, de lea maid SlinCraze’as máŋga lávlaga main lea eahpesihkar goas leat almmuhuvvon SoundCloud neahttasiidui dahje eará neahttasiidduide.</p>
<p>Muhtin lávlagat mat leat almmuhuvvon skerrui, leat leamaš SoundCloud neahttasiiddus ja ožžon buoret musihkkadási šuoŋaid. Sámi ráppas eai leat galle guldaleaddji ja ruhtadeami fidnet almmuhit dáid skearrun sáhttá ádjánit. SlinCrazes leat eanet lávlagat almmuhuvvon nehttii go omd. CD-skearrun. SlinCraze lea dušše almmuhan ovtta skearru, <em type="italic">SlinCraze </em>2011 mas leat 11 šuoŋa: <em type="italic">Prolog, Várjalan, Luoitan </em>(feat. Karoline Wendelborg), <em type="italic">Mun dadjalan, </em></p>
<p><em type="italic">Suhtadit, Sapmelas </em>(feat. Ovlla Ja Eskilla), <em type="italic">Fillar </em>(feat. Ovlla Ja Eskilla), <em type="italic">Andagassi </em>(SlinCraze ráppe Ann-Mari Andersen lávlagis), <em type="italic">Ipmil, Neavri </em>(feat. Kai Somby) ja <em type="italic">Epilog </em>. </p>
<p>Dán skearrus leat máŋga iešguđetlágán ovttasbargoartistta ja dat guoskkaha maid iešguđet fáttáid. Justa dát skearru bovttii ollu jurdagiid ja ságastallamiid.</p>
<p>Lávlagiin <em type="italic">Ipmil, Osku </em>ja <em type="italic">Neavri </em>leat oskku birra, <em type="italic">Neavri </em>lávlla ovdanbuktojuvvui Sámi Grand </p>
<p>Prixas Guovdageainnus 2011 bottus. SlinCraze ovttas Intrigue rockelávluin Kai Sombyin ovdanbuvttiiga lávgala sevdnjes lávddis, SlinCrazes lei páhppačuvla ja neavremáska alde.</p>
<p>Olbmot reagerejedje dán musihkkaovdanbuktimii, ákkat dasa ledje ahte sii oaivvildedje ahte dakkár musihkka ii heive bassiáiggi nugo beassážiin dahje bearaškonsearttas (Manndal,</p>
<p>Nystad ja Pulk 2011). Lávlagis ráppe ráppa-mun ahte sus eai boađe nahkárat go bahás vuoiŋŋat bieguhit su. Šuokŋa álgá hui sevdnjes láhkai ja gullojit sámi-etnomusihka elemeanttat, de dađistaga huksejuvvojit šukŋii eanet ahte eanet heavy-rocka elemeanttat nugo el-gitára jienat. Vearssaid ráppe SlinCraze dego livččii ballánčoddagiin rohkadallamin ipmilii. <em type="italic">“De mun dadjalan ráhkis hearrá, boađe mu veahkkin. Gáibidan sin jávkat ja guođđit mu. Din </em><em type="italic">ruoktu lea veahá vuolibus. Mun biehttalan helvehis, guođe mu ráfis.” </em>De lávlu dahje šnjirgu </p>
<p>Kai Somby gearduma máŋgii maŋŋálagaid gaskkamuttus lávlagis lohppii. <em type="italic">“Dan čáhppes </em><em type="italic">dolas, buole gutnan. De nohka dál, ii riegát šat, sevdnjes ija bárdni” </em>. SlinCraze guovttos ráfehuhtiiga kristtalaš basiid ja bijaiga olbmuid jurddašit. </p>
<p>Sus leat máŋga lávlaga gos lávlu ipmila birra dahje ipmilii, ee. <em type="italic">Doalan du </em>ja <em type="italic">Osku </em>maid ráppii Sámi Grand Prixas go oabbá Marit Susanne Utsi lávllui. <em type="italic">Doalan du </em>lávlagis lávlu ráppa-mun man lossat su eallin lea, ahte lea darvánan, iešsorbmen jurdagat bieguhit, son ohcala fámuid ja de rohkadallá ipmilii. Ráppa-mun oažžu veahki muhtin skihpáris ja de oažžu eallinmovtta ja fámuid. <em type="italic">Osku </em>lávlagis ráppe son <em type="italic"><span type="quote">“Ráhkisvuohta lea min áidna duohta osku”</span> </em>ja ahte osku ii mearrit lea go dus ráhkisvuohta vai ii. </p>
<p><em type="italic">Mun dadjalan </em>ja <em type="italic">Fillar </em>(feat. Ovlla ja Eskilla) lávlagiin lávlu ráppa-mun ee. ahte nieida lea fuorrá, mo son áigu dájuhit nieidda anašeapmái ja man goikkis nieida sáhttá leat go anaša suinna. Fillár lea dakkár gii fille nieiddaid anašit, eaŋgalasgillii <em type="italic">player. “Lei nu goikkis, lei </em><em type="italic">dego bidjat návlli geađgái” </em>lea oassi dán lávlagis. Maiddái lávlla mii almmuhuvvui YouTubii </p>
<p><em type="italic">Dus lea </em>mii oaččui olu mediaberoštumi go das lei roavva teaksta, omd. <em type="italic">“Hey, ále mu guit </em><em type="italic">doaškal!, ii leat earágo snusa doassa… …luoitte Slinna reaŋgga sisa, vuoi besse seaŋggas </em><em type="italic">gišvvardit ja, don leat nu fuoras álo cihpa siđat”. </em>Servodatberošteaddji Ánne Márjá Guttorm </p>
<p>Graven ii liikon SlinCraze lávlagii. “ <em type="italic">Dán teavsttas ii leat nieiddas makkárge árvu. Dat mii mu </em><em type="italic">mielas lea vearrámus lea go nieiddat fertejit vásihit vuos badjelgeahčči albmáid ja gánddaid </em><em type="italic">ja seksa masa eai háliit searvat. Sii veagalváldojit, bilkiduvvojit ja badjelgehččojuvvot, ja </em><em type="italic">dasa lassin fertejit vel gullat badjelgeahčči sániid feasttas ja konsearttas. Ii leat ortnegis ii ge </em><em type="italic">dohkke leaikan”. </em>SlinCraze ii searvan ieš mediajearahallamiidda áššái (Kemi 2015). </p>
<p>Goalmmát fáddá SlinCraze musihkas mii lea sámepolitihkka boahtá ovdan lávlagiin <em type="italic">Sapmelas </em>(feat. Ovlla ja Eskilla) ja <em type="italic">Suhtadit. Sapmelas </em>sámi politihkalaš lávlla gos SlinCraze, Ovlla ja </p>
<p>Eskilla selvehit manne ja mo sápmelaččaid áigot jávkadit ja dáruiduhttit. Lávlagis lea maiddái čottalávlun ja luohti. <em type="italic">“Eanet ja eanet olbmot dárustit, sámegiella lea mas unnimus beroštit, </em><em type="italic">maŋimuš sámi leavga heaitá leabbástit. Eai báze eará go muittut, dat lea suddu. Gákti ii </em><em type="italic">oidno ja luohti ii gullo” </em>Dát golbma Máze ráppára namuhit maiddái Áltá-Guovdageaineanu dulvadeami ášši, mo Norgga stáhta áiggui dulvadit Máze čázevuollái ja mo sámi álbmot ovttas čájehedje vuostemielaset. <em type="italic">“Geahččaledje min bidjat čázevuollái, mii doaruimet </em><em type="italic">ruovttoluotta ja stáhta vuollánii. Eai birgen go mii čájeheimmet sámi vuoimmi. Sii doivo álkit </em><em type="italic">sirdilit sámi olbmuid, sihtat min vuolgit”. </em>Dán lávlaga ulbmil sáhttá leat nanusmahttit sápmelaččaid oktiigullevašvuođadovddu ja addit vuoimmi ain doarrut iežamet vuoigatvuođaid ovddas. Eará lávlagat main lea maid sullasaš fáddá leat <em type="italic">Min guovlu </em>, <em type="italic">Ovlla Norgalaš </em>ja eaŋgalaslávlla <em type="italic">Go to sleep </em>, gos lávlu man láhkai su áddjárohkki doarui sámi vuoigatvuođaid ovddas 1981-áigge, Áltá-Guovdageaineanu dulvadeami vuostá ja hástala earáid dahkat dan seamma. Karen Anne Oskal Eira (2017) masterdutkamis lea Eira analyseren <em type="italic">Min guovlu </em>ráppateavstta retorihka ja kontekstuála analysa vuođul, gos ráppa-mun dahje nu mo son dadjá muitaleaddji mielas lea dehálaš vuostálastit ruvkkiid, <em type="italic"><span type="quote">“Jávket helvehii dát lea min guovlu”</span> </em>. </p>
<p>SlinCraze’as leat dat nu gohčoduvvon party-lávlagat nugo omd. <em type="italic">Amma </em>(2018), <em type="italic">Otne </em>(feat. </p>
<p>Ovlla), <em type="italic">Vahkkoloahppa </em>, <em type="italic">Geasseluopmu </em>ja <em type="italic">Samefest </em>. Samefest-lávlagis ráppe son sámi beakkálmasaid birra geat leat mannan seamma festii, omd. <em type="italic">“Vuoi helget lea feasta, lea </em><em type="italic">erenomáš go Niillas lea nuollan eret su beaskka”. </em>SlinCraze (Braathen 2016) muitala iežas ráppain ahte sus lea measta bággu ráhkadit party ráppalávlagiid vai musihkka galgá vuovdit, omd. <em type="italic">Manin </em>ráppas. Maŋimus partylávlla SlinCrazes lea <em type="italic">Amma </em>mas lea erenomáš teaksta ja sámi musihkkár Ella Marie Isaksen Hætta dánsu musihkkavideos. <em type="italic">“Boađe beare lágat, jugus </em><em type="italic">ii leat áidna mii lea garas. Amma”. </em></p>
<p>Maŋimuš lávlla fáddá SlinCrazes leat lávlagat mat addet guldaleaddjái fámuid ja doaivaga eallimii losses áiggis. Dát lávlagat maid hástalit olbmuid leahkit justa nugo leat ja ii ballat leat veahá earálágánin. Dat addet maiddái eallinmovtta guldaleaddjái, go ráppa-mun ráppe dego livččii guldaleaddji skibir dahje muhtin gii ohcala veahki skihpáris, áhčis dahje earáin.</p>
<p>Lávlagat leat nugo <em type="italic">Givssideapmi, Ođđa bálgá </em>(feat. Ovlla <em type="italic">), Doalan du </em>ja <em type="italic">Varjalan </em>. <em type="italic">Ođđa </em><em type="italic">bálgá </em>lávlaga almmuhii SlinCraze nuppes neahttabáikái SoundCloud neahttasiidui Sápmi pride (2017) oktavuođas, ja čálii ahte dainna lávlagiin doarju sámi LHTB-olbmuid. Musihka govas SoundClouda neahttasiiddus lea maiddái govva gos duogáš lea pride-leavga ja </p>
<p>SlinCraze-logo velá alde. </p>
<p><em type="italic">Varjalan </em>lea okta dain šuoŋain mii lea eanemus čuojahuvvon Spotifyas, nammalassii 162973 geardde (nummarat 25.02.18). Ráppa-mun lonohallá hállamis áhčče-rohkiin ja muitala su birra. Ráppa lea Nils Rune morraša birra go áhčči lea jápmán, mo son ferte luoitit su ja mo galgá birget áhči várjaleami haga. Ráppas muitala mun-persovdna mo áhčči lea dorjon ja várjalan su go ieš lea leamaš earálágan go earát ja go givssiduvvui. Geardun manná ná: <em type="italic"><span type="quote">“Váccašan okto dál, don leat várjalan mu. Dál ferten luoitit du”</span>. </em>5.2.1 Givssideapmi - analysa 2005:s ii lean ollu sámi ráppa iige lean gullon mihkkege eará go Amoc <em type="italic">Kolle Ákšu </em>sámi rádioin. De fáhkka gullogođii áibbas ođđalágán musihkka, ja lei vel nuorra olbmo jietna, namalassii Nils Rune Utsi šuoŋain <em type="italic">Givssideapmi </em>. Čájálmasas iežas eallima birra (Utsi, </p>
<p>Beaivváš 2017) <em type="italic">Dá lean mun </em>muitalii ahte son lávii mánnán čiehkádit boaldinčáskadeddjiid stašuvnna duohkái go Mázes givssiduvvui. Son lei váfit go eará mánát ja lei álki givssidit su. </p>
<p>Son lonuhii skuvllaid ja fárrii givssideamis, muhto juohke sadjái gosa bođii de givssiduvvui.</p>
<p>Dan áiggi guldalii son ollu ráppa, ee. Eminem ja nu son ráppegođii. Givssideapmi lea okta su vuosttaš ráppain, man ráppii 14-jahkásažžan Sámi Grand Prix bottus. Dát lávlla almmuhuvvui</p>
<p>CD-skerrui <em type="italic">Sámi Grand Prix 2005 </em>ja gullogođii rádios. </p>
<p><em type="bold">SlinCraze – Givssideapmi </em></p>
<p><em type="italic">Yeah! </em><em type="italic">(Geardun) Eallin lea nu váttis mo galggan birget máilmmis In sáhte eallit ná Lea garra máilbmi </em></p>
<p><em type="italic">Eallin lea nu váttis mo galggan birget máilmmis In sáhte eallit ná Lea garra máilbmi </em></p>
<p><em type="italic">Guldal dál Dát ráppa lea givssideami birra Mun lean ieš givssiduvvon Lean divvon dávttiid Dušše dan dihtii go lean cápmáhallan olbmuide Muhte maid sii beroštedje ii fal ii maidege Mun doalahin dan moadde jagi Lei miella muitalit muhtimii, muhto givssideaddji dat bággii mu doallat njálmmi Jus jietnadin de dat cápme mu In sáhttán dahkat maidege, ja dat lei dušše nu Maŋimuš mun dusten muitalit eadnái ja áhččái Soai válddiiga oktavuođa skuvllain Ii veahkehan muitalit, dagai dušše vearrát Givssideaddjit ledje dego mahke hearrát Mus lei hui váivi dien áigge In diehtán maid galgen bargat In diehtán maidege, in fal in maidege </em></p>
<p><em type="italic">Geardun </em></p>
<p><em type="italic">Ledjen skuvllas eret moadde vahku Muhto dalle mu oabbá bođii ja logai ahte in galgga ballat ovttas ge ja mastege De mun mannen skuvlii ja orui buorránan Muhto de fas jáget mu niibbiiguin ja čorpmaiguin Dát han gullojit juohke sajis dán givssideami birra olles Norggas Dušše jus olmmoš lea veahá jorbbas ja veahá earálágan Norgga stáhtaministtar geahččala rievdadit muhto orru seammalágan Mun vašuhan din, it go gula mu sániid Mun in leat dego dii Mun dieđán dat lea váivi givssiduvvot Don álggát čierrut Don leat fuobmán don leat dáhkan vearrut Dus leat máŋga geainnu maid sáhtát válljet </em></p>
<p><em type="italic">Sáhtát válljet rievttes dahje boastut Rievttes dahje boastut </em></p>
<p><em type="italic">Geardun </em></p>
<p>Dát ráppateaksta lea oalle poehtalaš vaikke ráppas lea vuolggasadji <span type="quote">“street-kultuvrras”</span>, hiphop-kultuvrras. Dát lea SlinCraze vuosttaš ja davvisámegiela vuosttaš almmolaš ráppalávlla ja dan ii sáhtášii jáhkkit stiilla dáfus. Ráppa álgá geardumiin mii lea strofa mas leat njeallje linnjá mat geardduhuvvojit guktii juohke háve. Ráppas leat guokte vearssa ja vuosttaš vearssas lea strofa mas leat 17 linnjá. De fas ráppe gearduma ovdal nuppi ja maŋimuš vearssa man strofas leat 15 linnjá. Maŋŋá maŋimuš vearssa de boahtá geardun oktii ovdal go ráppa loahpahuvvo ja lávlla outro (loahppa ovtta lávlagis) čuojahuvvo loahppa 37 sekundda lávlagis.</p>
<p>Alliterašuvnna gávdnat gearduma nuppi linnjás <span type="quote">“ M ovt galggan birget m áilmmis”</span> . Vuosttaš vearssas lea ges guđát, gávccát ja oktanuppelogát linnjás alliterašuvdna <span type="quote">“ M uhto maid sii beroštedje ii fal ii m aidege”</span>, <span type="quote">“Lei m iella m uitalit m uhtumii, m uhto...”</span> ja <span type="quote">“ M aŋimuš m un dusten m uitalit eadnái ja áhččái”</span>. Nuppi vearssas eai leat alliterašuvnnat oba ge. Oaidnit ahte</p>
<p><em type="italic">Givssideapmi </em>ráppas lea alliterašuvdna m-jienain. D-jienain maid lea ráhkadan alliterašuvnna vuosttaš vearssa goalmmát ja njealját linnjás <span type="quote">“Lean d ivvon d ávttiid”</span> ja <span type="quote">“ D ušše d an d ihtii...”</span> . </p>
<p>Goalmmát ja maŋimuš vearssas maid d-jiena alliterašuvdna <span type="quote">“ D on lea fuobmán d on leat d ahkan...”</span>.</p>
<p>SlinCraze lea geavahan lokatiiva-kásusa veahkkin ráhkadit loahppariimma geardumis, <em type="italic">“Eallin </em>lea nu vátt is . Movt galgá birget máilmm is ” . Vuosttaš vearssa njealját ja viđát linnját <em type="italic">“Dušše </em>dan dihtii go lean cápmahallan olbmuid e ” ja <span type="quote">“Muhto maid sii beroštedje ii fal ii maideg e ”</span>. </p>
<p>Eará riibma lea nuppi vearssa viđát ja guđát linnjás <span type="quote">“...givssideami birra olles Norgg as ”</span> ja <span type="quote">“Dušše jus olmmoš lea veahá jorbb as ...”</span>. Nuppi vearssa logát, oktanuppelogát ja guoktenuppelogát linnjás oaidnit mo son lea ráhkadan loahppariimma <span type="quote">“...váivi givssiduvv ot ”</span>, <span type="quote">“Don álggát čierr ut ”</span> ja <span type="quote">“...don leat dáhkan vearr ut ”</span>. Čihččet ja gávccát linnjás vuosttaš vearssas <span type="quote">“Mun doalahin dan moadde jag i ”</span> ja <span type="quote">“Lei miella muitalit muhtum ii , muhto givssideaddji bággii mu doallat njálmm i ”</span> mii maid lea assonánsa. Ovccát ja logát linnjás <span type="quote">“Jus jietnadin de dat cápme m u ”</span> ja <span type="quote">“...ja dat lei dušše n u ”</span> lea maid loahppariibma.</p>
<p>Golbmanuppelogát ja njealljenuppelogát linnjás loahppariibma <span type="quote">“...dušše v earrát ”</span> ja <span type="quote">“...mahke h earrát ”</span>. Nuppi vearssas leat loahppariimmat linnjáid siskkobealde nu mo nuppi linnjás <span type="quote">“...in galgga ballat ovttas ge ja maste ge ”</span> ja goalmmát <span type="quote">“...jáget mu niibbii guin ja čorpmai guin ”</span> . Viđát ja guđát linnjás ges <span type="quote">“...givssideami birra olles Norgg as ”</span> ja <em type="italic">“Dušše jus </em>olmmoš lea veahá jorbb as ...” vaikko ii leat linnjá maŋimuš sátni. Maid dán vearssas lea loahppariibma ráhkaduvvon go loahppasáni loahppakonsonánta ii jietnaduvvo lávlagis nugo gávccát ja ovccát <span type="quote">“...sán ii d...”</span> ja <span type="quote">“...d ii ...”</span> . Logát, oktanuppelogát ja guoktenuppelogát linnjás <em type="italic"><span type="quote">“...givssiduvvot”</span> </em>, <em type="italic"><span type="quote">“...čierrut”</span> </em>ja <em type="italic"><span type="quote">“...vearrut”</span> </em>. </p>
<p>Assonánsa ii váilo dán ráppateavsttas. Geardumis goalmmát ja njealját linnjás <span type="quote">“In s á hte eallit n á ”</span> ja <span type="quote">“Lea g a rra m á ilbmi”</span> a- ja á-jienain mat jietnaduvvojit hui seamma láhkai. Vuosttaš vearssas lea hirbmat ollu assonánsa ja álgá nuppi linnjás <span type="quote" xml:lang="nob">“D á t r á ppa...”</span> . Čihččet linnjás lea diftoŋŋa <em type="italic">oa </em>ja a-jienain assonánsa <span type="quote">“Mun d oa lahin d a n m oa dde j a gi”</span> . Gávccát linnjás ges <span type="quote">“Lei miella m u italit m u htimii, m u hto givssideaddji bággii m u doallat njálmmi”</span> . Logát linnjás fas a- ja á-vokálain ráhkadan assonánssa go Guovdageainnu suopmanis jietnaduvvojit hui seamma láhkai <span type="quote">“In s á htt á n d a hk a t m a idege, j a d a t lei dušše nu”</span> . Ovccát linnjás golbma sáni maŋŋálagaid main lea seamma vokála vuosttaš stávvalis ja álgo sánis lea maŋimuš stávvalis seamma vokála <span type="quote" xml:lang="nob">“Maŋim u š m u n d u sten m u italit...”</span> . Logát linnjás seamma fas a- ja á-vokála geavahuvvon <span type="quote">“Soai v á lddiig a okt a vuođ a skuvll a in”</span> . Oktanuppelogát linnjás lea assonánsa e-vokálain ja ea-diftoŋŋain <span type="quote">“Givssid ea ddjit l e dj e d e go mahk e h ea rrát”</span> sihke sániid álgo- ja loahppastávvaliin. Guoktenuppelogát linnjás “M <em type="bold">u </em>s lei h <em type="bold">u </em>i váivi dien <em type="bold">á </em>igge” ja golbmanuppelogát linnjás vel čielgaset assonánsa “In dieht <em type="bold">á </em>n m <em type="bold">a </em>id g <em type="bold">a </em>lgen b <em type="bold">a </em>rg <em type="bold">a </em>t”. Nuppi vearssas lea mealgat unnit ja eahpečielga assonánsa go vuosttaš vearssas lei. Vuosttaš linnjás lea assonánsa <span type="quote">“L e dj e n skuvllas e r e t moadd e vahku”</span> . Dán vearssa čielgaseamos assonánsa lea gávccát linnjás <span type="quote">“M u n vaš u han d i n, i t go g u la m u sán ii d”</span> i- ja u-vokálain. </p>
<p>Geardumis geardduhuvvo sátni <em type="italic">máilbmi </em>. Nomen <em type="italic">eallin </em>ja vearba <em type="italic">eallit </em>maid leat geardumis. </p>
<p><em type="italic">Givssideapmi </em>ja sánit mat leat suorggideamit <em type="italic">givssidit </em>vearbbas geardduhuvvojit jámma ráppas. Vuosttaš vearssas gávdnat <em type="italic">givssideami, givssiduvvon, givssideaddji </em>ja <em type="italic">givssideaddjit </em>. </p>
<p>SlinCraze bidjá nama iežas gillámušaide ja dan láhkai čájeha ahte dan maid son vásiha ii leat háliidan. Son diehtá makkár rolla sus lea ja gohčoda sin geat givssidit su givssideaddjin.</p>
<p>Nuppi vearssas gávdnat ges suorggidemiid <em type="italic">givssideami </em>ja <em type="italic">givssiduvvot </em>. Eará mii vel geardduhuvvo lea sátni skuvla. Dat geardduhuvvo guktii <em type="italic">skuvllain </em>ja <em type="italic">skuvllas </em>. Dáinna geardduhemiin bidjá son ovddasvástádusa skuvlii ja muhtin láhkai sivaha skuvlla go eai leat dahkan maidege. Son ii garvve geavaheamis sáni skuvlla ja ii čiegat báikki gos dáhpáhuvvá. </p>
<p>Skuvla lea bákkolaš mánáide Norggas ja ráppas muitala ahte son lea bággejuvvon givssiduvvot. </p>
<p>Anaforat ráppas leat vuosttaš vearssa loahpas guhttanuppelogát ja čiežanuppelogát linnjás <span type="quote">“ In diehtán maid galgen dadjat”</span> ja <span type="quote">“ In diehtán maid ege..”</span>. Nuppi vearssa gávccát, ovccát ja logát linnját álgen <span type="quote">“ Mun vašuhan din...”</span>, <span type="quote">“ Mun in leat dego dii”</span> ja “ Mun dieđán dat lea <em type="italic">váivi...”. </em>Vaikke sámegielas ii dárbbaš čállit persovdnapronomeniid muitalan dihtii lea go <em type="italic">mun </em>vai <em type="italic">don </em>gean birra lea sáhka, de lea SlinCraze geardduhan <em type="italic">mun </em>ja <em type="italic">son </em>pronomeniid nanusmahttit ja sirret ráppa-mun dain <span type="quote">“earáin”</span> geat eai givssiduvvo, givssideddjiin, geat eai daga maidege dahje eai dieđe man lossat dat duođaid lea. Oktanuppelogát ja guoktenuppelogát linnját ges <span type="quote">“ Don álggát čierrut”</span> ja <span type="quote">“ Don leat fuobmán don leat...”</span> , dan son dáhká go áigu bidjat daid <span type="quote">“earáid”</span> iežas posišuvdnii čájehan dihtii ahte sin vásáhus ja duohtavuohta givssideami birra ii leat dat seamma go su vásáhusat ja duohtavuohta. </p>
<p><em type="italic">Givssideapmi </em>, mii lea okta dain álgo sámegielat ráppateavsttain lea čielga musihkalašvuohta ja riibma. Dat lea oalle njuolggačoalli, eai das leat galle geažudeami, tropa dahje figuvrra. </p>
<p>Vuosttaš vearssas lea njealját linnjás <em type="italic"><span type="quote">“Lean divvon dávttiid”</span> </em>muitala ahte ráppa-mun persovnnas leat dávttit doddjon ja ahte veahkaválddálašvuohta su vuostá lei garas. Vuosttaš vearsa njealljenuppelogát linnjás ges <em type="italic"><span type="quote">“Givssideaddjit ledje dego mahke hearrát”</span> </em>. Sátni hearrá mearkkaša ge dakkár gii mearrida eanet go earát ja sámi oktavuođas maid dakkár gii badjelgeahččá danne go sus lea lohpi. Nu ledje maiddái ráppa-mun vuostá ja son ii sáhttán maidege bargat. </p>
<p>Ráppa-mun lea muhtin gii lea givssiduvvon ja muitala man lossat lea givssiduvvot. Ráppa-mun lea dolkan eallimis mii sus lea ja son háliida rievdadusaid dan garra eallimii. Ráppa-mun lea persovnnalaš ja muitala iežas vásáhusaid go vuosttaš vearssas álgá <em type="italic">“Guldal dál. Dát ráppa </em><em type="italic">lea givssideami birra. Mun lean ieš givssiduvvon”. </em>Son muitala rahpasit mo son lea givssiduvvon, manne son jáhkká ahte lea givssiduvvon ja mo manai go jearai veahki. Son cuiggoda skuvlla go ii dahkan doarvái eastadit givssideami nuppi vearssa álggus. Nils Rune </p>
<p>Utsi muitala duostilit manne su sáhttet givssidit. Nuppi vearssa guđát linnjás <em type="italic">“Dušše jus </em><em type="italic">olmmoš lea veahá jorbbas ja veaháš earálágan” </em>. Nærland (2015: 51) muitala ahte musihkain sáhttá fáhtet politihkkáriid fuomášumi ja dan son geahččala dáinna lávlagiin. Ráppa-mun lea suhttan ja sus lea vašši olbmuide geat leat givssidan su ja geat eai leat dahkan doarvái bissehit dan, ja maiddai Norgga stáhtaministarii <em type="italic">“Norgga stáhtaministtar geahččala rievdadit muhto </em><em type="italic">orru seammalágan. Mun vašuhan din, it go gula mu sániid. Mun in leat dego dii”. </em>Nubbi vearssa čihččet linnjás gitta vihttanuppelogát linnjái cealká son politihkkariidda, eará mánáide/nuoraide, váhnemiidda ja earáide geat sáhttet eastadit givssideami ahte sii sáhttet válljet geainnu, rivttes dahje boastut. Go son dadjá ahte son ii leat dego earát, de son hástala earáid maid dahkat juoidá givssidemiin, hállat dan birra dahje eará, nugo son dahká. Son ieš diehtá ja muitala ahte son lea váldán ovddasvástádusa, juoidá maid earát eai leat dahkan. </p>
<p>Public sphere-teoriija mielde de lea SlinCraze duođašteamen <em type="italic">Givssideapmi </em>ráppain duohtavuođa go dat boahtá ovdan ságastallamis. Dáinna ráppain searvá ráppár almmolaš digaštallamii givssideami birra. SlinCraze ovddida oaiviliiddis givssideamis almmolaš digaštallanbáikkis ja váikkuha álbmoga áddejumi ja oaivila ášši birra. Son háliida ahte álbmot galgá gullat duohtavuođa, rievdadit oaivila áššis ja dan láhkai rievdadit servodaga. Dát digaštallan gullá buohkaide, go givssideapmi lea buot máilmmi čiegain ja lea ášši mii lea áigeguovdil sihke Sámis ja oarjemáilmmis. Dát čatná oktii ja buorida gulahallama deliberated democracy organiserejuvvon áksa mainna áiggošii ollet givssideami eastadanáigumušain omd. politihkkáriidda. Dainna proseassain ráidne dan gulahallama álbmoga ja fápmoásahusaid gaskkas ovdal go su ráppa sánit duođaštuvvojit álbmoga oaivilin maid (vrd. </p>
<p xml:lang="eng">Nærland 2015:52-53).</p>
<p>Nils Rune Utsi lei duostilis nuorra ráppár gii lei dolkan givssiduvvomis ja duosttai muitalit dan birra. Nie nuorran duostat muitalit ahte earát givssidit du danne go son lea veahá jorbbas ja veahá earálágan, ii dáhpáhuva dávjá Sámis. Orru ahte gánddat galget leat nu garrasat, muhto Nils Rune lei vuollegaš ja rabas. Dát ráppa lea okta dain pioneara ráppain mii lea čuohcan eanemus sámi ráppii. Dáinna vugiin fáhte SlinCraze politihkkáriid fuomášumi (vrd.</p>
<p>Nærland (2015: 51). 5.2.2 Suhtadit - analysa</p>
<p>Suhtadit-ráppa lea okta dain Slincraze ráppain mii eanemus muittuha Eminema čavga flowa.</p>
<p>Dán ráppas lea beata mii muittuha veahá Áivan-ráppa <em type="italic">Dat ledjen mun </em>beata, dakkár <span type="quote" xml:lang="nob">“spilledåse”</span> šuokŋa mii sáhtášii gullot dakkár balddonasfilmmas gos mánná dahje klovdna lea dat gii goddá. </p>
<p>Mun lean ieš šaddan transkriberet dán lávgala ja juohkit vearssaide, strofaide ja linnjáide.</p>
<p>Ráppas leat čieža iešguđetlágán strofa ja oktan geardumin mii fas geardduhuvvo, de leat oktiibuot gávcci strofa. Vuosttaš vearsa lea strofa mas leat gávcci linnjá, nuppi vearsa lea ges strofa mas leat guhttanuppelohkái linnjá. Maŋŋá dan guokvtti vearssa de boahtá geardun mii lea strofa mas leat čieža linnjá. Goalmmát vearsa lea strofa mas leat dušše njeallje linnjá, seammá lea njealját vearssas maid. Viđát vearsa lea strofa mas leat vihtta linnjá, seammá lea guđát ja maŋimuš vearsa ovdal go geardun geardduhuvvo ovdal outro. </p>
<p><em type="bold">SlinCraze - Suhtadit </em></p>
<p><em type="italic">Bures boahtin deike, Sápmi Min dilli gal lea nu álki Ii leat gal váttis Jus lea juoga maid mii váillahit Gávttiid ala coggalit, ja de mátkkoštit Stuoradiggái gáibidit Leago imaš dáččat váidalit, háh </em></p>
<p><em type="italic">Min grådigheta eat skalle bissehit, dušše váibadit Muhto go jurdda lea <span type="quote">"gáibidit eanet"</span> Muhte eat oaččo De min doaivu lea ahte eisseválddit han dušše váldet mis Buot min rivttiid ja min eatnamiid Sii mahkáš atnet du dego beatnagin Geahča bahtii, goččan du ala mu gearbmašiin Muhtun jearai leat go don sápmelaš, mun heahpanin In duostan riekta dadjat, muhto maŋemus mun vástidin lean Son doaškalii, blám In lean duon boahtimis, áh Vuordán, son ja su olbmát Cábme mu, gitta mun ille goasttadin, áh, ruoktot De jurdilin ártegit Ále váidal, don jo deavddát ruhtaburssa Juohke biro lágan buhtadusain háh </em><em type="italic">(Geardun) Oh oh Mun lean sápmelaš Mun dajan, juo Lean sápmelaš Sii billistit šilttaid Badjelgehččet min giela Sii barget juste maid sii háliidit Dan dihte go sis lea miella, hi hi </em></p>
<p><em type="italic">Ah, ah, ah Muhto in háliit dušše sápmelaččaid moaitit Lean váccašan stuora gávpogiin ja álo šaddan oaidnit Dáččaid geat vašuhit sápmelaččaid, sihtet mu doallat njálmmi Dárustit, ja sávvet mu sámi duogáža oalát jápmit </em></p>
<p><em type="italic">Okte ledjen suohtastallamen, gárremin dieđusge Dalle bat bođii lunttaš ja bággii mu juobage doallat čiegusge Mu sámevuođa ja vieru ge.Mun dadjen haha </em></p>
<p><em type="italic">Vázzilin su guvlui, de gullui blavblav </em></p>
<p><em type="italic">Imaštan manin nie šattan láhttet Lea go dan dihte go sii ballet Lea go dan dihte go sii jáhkket Ahte mii háliidit sierra stáhta, dæven Ja dan mii dál čiegusvuođas leat ráhkadeamen, ha ha ha ha </em></p>
<p><em type="italic">Jus die lea dat doaivu sis De doaivumis sii leat oaivveheamet Vašši sin stivre, dan dihte sii eai oainne eanet Muhto in sáhte rievdadit sin oainnu Dušše čohkkedan vulos, ja divttán sin doaivut, hah </em></p>
<p><em type="italic">Geardun </em></p>
<p>Vuosttaš vearssas lea alliterašuvdna vuosttaš linnjás <span type="quote">“ B ures b oahtin deike, Sápmi”</span> ja viđát linnjás ges <span type="quote">“ J us lea j uoga m aid m ii váillahit”</span> . Nuppi vearssas gávdnat alliterašuvnna čihččet linnjás <span type="quote">“ G eahča bahtii, go ččan du ala mu g earbmašiin”</span> , ovccát linnjás <span type="quote" xml:lang="eng">“... m uhto m aŋemus m un vástidin”</span> ja oktanuppelogát linnjás <span type="quote">“Vuordán, s on ja s u olbmát”</span>. Geardumis lea maŋimuš linnjás allitterašuvdna <span type="quote">“ D an d ihte go sis lea miella”</span> . Goalmmát vearssas oaidnit alliterašuvnna goalmmát ja njealját linnjás <span type="quote">“ D áččaid geat vašuhit s ápmelaččaid, s ihtet mu d oallat njálmmi”</span> ja <span type="quote">“ D árustit ja s ávvet mu s ámi d uogáža oalát jápmit”</span>. S-jienain ja d-jienain lea ráhkadan alliterašuvnna dáinna guvttiin linnjáin mat gullaba oktii. Njealját vearssa goalmmát linnjás <span type="quote">“Mu sáme v uođa ja v ieru ge...”</span> ja njealját linnjás <span type="quote">“Vázzilin su gu vlui, de gu llui...”</span> . Njealját vearssa alliterašuvdna lea njealját linnjás “Ahte mii háliidit s ierra s táhta, <em type="italic">dæven” </em>. Guđát ja maŋimuš vearssas lea olu alliterašuvdna. Vuosttaš linnjás <span type="quote">“Jus d ie lea d at d oaivu sis”</span> , goalmmát linnjás <span type="quote">“Vašši s in s tivre, d an d ihte s ii eai oainne eanet”</span> ja viđát linnjás <span type="quote">“ D ušše čohkkedan vulos ja d ivttán sin d oaivut, hah !”</span> leat alliterašuvnnat. </p>
<p>Slincraze lea ovdánan ráppárin ja dat dihtto assonánsageavaheamis, go dán ráppas lea ollu assonánsa <em type="italic">Givssideapmi-ráppa </em>ektui. Assonánsa ja riibma dahká ráppateavsttaid álkin muitit ja dakkár doaibma lea <em type="italic">Suhtadit </em>-lávlagis. Vuosttaš vearssas lea nuppi linnjás <span type="quote">“M i n d i ll i gal lea nu álk i ”</span> lea ovdamearka mo son geavaha i-jiena ráhkadit assonánsa ráppas. Eanaš assonánsa ráppas lea i-jienain, maid son lea geavahan viššalit. Eará assonánsa lea vuosttaš vearssa njealját linnjás <span type="quote">“ Jus lea j u oga m a id mii v á ill a hit”</span> . Viđát ja guđát linnjás <span type="quote">“Stuorradigg ái g ái bidit. Lea go imaš dáččat v ái dalit”</span> . Njealját vearssa njealját linnjás ges lea assonánsa <span type="quote" xml:lang="nob">“Vázzilin s u g u vlui, de g u llui...”</span> . </p>
<p>Loahppariibma ráppas lea measta juohke linnjás, ja vuohtán ahte lea ollu -it, -i, -in ja -ge gehčosiin dahkan loahppariimma. Omd. vuosttaš vearssa njealje maŋimuš linnjás leat párahisstávvalvearbbat infinitiivvas <span type="quote">“...mii váillah it ”</span>, <span type="quote">“...de mátkkošt it ”</span>, <em type="italic">“Stuorradiggái </em>gáibid it ” ja <span type="quote">“...dáččat váidal it háh”</span> . Nuppi vearssa guđát, čihččet ja gávccát linnjás <em type="italic">“...dego </em>beatnagi in ”, <span type="quote">“...ala mu gearbmaši in ”</span> ja <span type="quote">“...mun heahpan in ”</span> . Slincraze lea maid geavahan interjekšuvnnaid ráhkadit loahppariimma, nugo <em type="italic">oh oh, hi hi, ha ha ha, há, blám, blavblav </em>ja <em type="italic">hah. </em>Nuppi vearssa logát ja oktanuppelogát linnjás <span type="quote">“...mun vástidin lean ”</span> ja <em type="italic">“son doaškalii, </em>blám ”. Goalmmát vearssas nuppi ja goalmmát linnjás leat guokte párrastávvalvearbba infinitiivvas main lea -it geažus “...sápmelaččaid moait <em type="bold">it </em>” ja “álo šaddan oaidn <em type="bold">it </em>”. Njealját vearssas lea geavahan partihkkala <em type="italic">ge </em>veahkkin ráhkadit loahppariimma vuosttaš ja nuppi linnjás <span type="quote">“...gárremin dieđus ge ”</span> ja <span type="quote">“...doallat čiegus ge ”</span> . Viđát vearssas lea geavahan dárogielat interjekšuvnna <em type="italic">dæven </em>ráhkadit loahppariimma, dá njealját ja viđát linnjás <em type="italic">“...sierra </em>stáhta, dæven ” ja <span type="quote">“... leat ráhka deamen ”</span>. Maŋimuš vearssa nubbi ja vuosttaš linnjás oaidnit loahppariimma nugo <em type="italic"><span type="quote">“...oaivveheamet”</span> </em>ja <em type="italic"><span type="quote">“...oainne eanet”</span>. </em>Dat lea seamma vuohki mo </p>
<p>Eminem stoagada sániiguin ráhkadit loahppariimma (vrd. Bradley ja Debouis 2010:561). </p>
<p>Ráppas geardduhuvvojit ollu sánit nu mo sápmelaš ja sápmelaččaide. Geardumis geardduhuvvo <span type="quote">“Mun lean sápmelaš ”</span> ja <span type="quote">“ lean sápmelaš ”</span> . Vuosttaš vearssa gávccát linnjás maid <span type="quote">“Muhtun jearai leat go don sápmelaš ...”</span> lea maid sátni geavahuvvon. Goalmmát vearssa nuppi ja njealját linnjás <span type="quote">“...dušše sápmelaččaid moaitit”</span> ja <em type="italic">“Dáččat geat vašuhit </em>sápmelaččaid ...” . Dát geardduheamit leat guovddážat, go dát nannejit vuostálasvuođaid, danne geardduhuvvojit dát nu máŋgii. Viđát vearssa nuppi ja goalmmát linnjás anafora: <span type="quote">“ Lea go dan dihte go sii ballet”</span> ja <span type="quote">“ Lea go dan dihte go sii jáhkket”</span>. Guđát vearssas ges geardduhuvvo doaivut sátni golbmii iešguđet gielat suorggidemiin “Jus die lea dat doaivu <em type="italic">sis” </em>, <span type="quote">“De doaivumin sii...”</span> ja <span type="quote">“...divttán sin doaivut ”</span>. </p>
<p>Kontrásttat, antitesat dahje vuostálasvuođat mat leat dán ráppateavsttas, nugo sápmelaš ja dáčča, ja mii ja sii. Geardumis dihtto dát hui bures <span type="quote">“Mun lean sápmelaš ”</span> ja <span type="quote">“ Sii billistit šilttaid”</span>, <span type="quote">“Badjelgehččet min giela”</span>, <span type="quote">“ Sii barget juste maid sii háliidit”</span> ja “Dan dihte go sis <em type="italic">lea miella”. </em>SlinCraze ráhkada gaskka gaskal min (sápmelaččat) ja sin (dáččat). Goalmmát vearssa njealját linnjás fas <span type="quote">“ Dáččat geat vašuhit sápmelaččaid ...”</span>. Ráppas lea muhtinlágan riidu dahje soahti gaskal sápmelaččaid ja dážaid, ráppa-mun lea sápmelaččaid bealde ja ieš sápmelaš. </p>
<p>Ráppas lea symbola ja sieluidáhttin nuppi vearssa guđát linnjás <span type="quote">“Sii mahkáš atnet du dego beatnagiin ”</span>. Beana lea stohpoealli mas lea olmmoš gii mearrida ja biebmá su. Sii, dážat, atnet sápmelaččaid beanan, nappo badjelgehččet min ja bibmet min goas sidjiide heive.</p>
<p>Čihččet linnjás ges eufemisma <span type="quote">“...goččan du ala mu gearbmašiin ”</span> , dainna lea garván geavaheamis roavvasat sáni. Vihttanuppelogát linnjás seamma vearssas <em type="italic">“...deavddát </em><em type="italic">ruhtaburssa” </em>, dát metafora mearkkaša riggot. </p>
<p>Dán ráppas lea SlinCraze geavahan interjekšuvnnaid čilget dovdduid ja daguid. Njealját vearssa goalmmát linnjás <em type="italic"><span type="quote">“...Mun dadjen “haha”</span>. </em><em type="italic">haha </em>lea symbola sátnái <em type="italic">šiitit </em>dahje <em type="italic">čaibmat eret jallas sániid. </em>Njealját linnjás ges <em type="italic"><span type="quote">“de gullui blavblav”</span> </em>, dat lea eará vuohki dadjat ahte de gullojedje hállamin duššiid. Leat jámma ráppas <em type="italic">hihi </em>, <em type="italic">hah </em>ja eará interjekšuvnnat mat leat biddjon dohko sihke riimma ja retorihka dihtii. Viđát vearssa guovtti maŋimuš linnjás daddjo <em type="italic"><span type="quote">“Ahte mii áigut sierra stáhta, dæven”</span> </em>ja <em type="italic">“Ja dan mii dál čiegusvuođas leat </em><em type="italic">ráhkadeamen, hahahaha”. Hahahaha </em>sáhttá mearkkašit ráppa-mun čaibmá iluin go leat dájuheamen dážaid ja sáhttá maid áddejuvvot nuppi láhkai ahte čaibmamin geahnohuhttá cealkámuša. Dáid čaibmaninterjekšuvnnaid geavaheapmi lea vuohki fillet dážaid ahte ráppa-mun dušše dádju iige háliit sierra stáhta, muhto čiegusvuođas leat ráhkadeamen dan. </p>
<p>Ráppa-mun identifisere iežas sápmelažžan go hállá <span type="quote">“min”</span> birra. Ráppa-mun muitala iežas ja iežas olbmuid dili birra. Ráppa-mun muitala mo dážat leat meannudan su priváhtalaččat ja mo son lea dusten dážaid stereotyhpajurdagiid ja birgehallan sin ovdagáttuiguin. Vuosttaš vearssas lea juo giktaleamen guldaleaddji digaštallamiin <em type="italic">“Gáibidit go sápmelaččat menddo </em><em type="italic">ollu?” </em>jurdagiin. Vuosttaš vearssa guovtti maŋimuš linnjás <em type="italic">“Stuorradiggái gáibidit. Leago </em><em type="italic">imaš dáččat váidalit, háh” </em>vuhtto bures vuostálasvuohta. Nuppi vearssas ráppe son mo mii leat menddo vuovdnát ja go eat oaččo maid háliidat, mii jáhkkit ahte eiseválddit dušše badjelgehččet min. Dán vearssas ráppe maiddái identitehta birra, mo ráppa-mun illá duosttai muitalit ahte lei sápmelaš. Go son muitalii ahte lei sápmelaš de oaččui doaškkáid ja dážat cápme su. Ja vearsa nohká ahte maŋŋá ráppa-mun lea cápmahallan dážaide, de jurdila ráppa-mun ahte ii son galgga váidalit dán ášši birra go sápmelaččat han dušše riggot juohkelágan buhtadusain. Dát ráppa spiehkasta dominánta politihkalaš kultuvrras unnitlogu ja álgoálbmot kultuvrrain, sámekultuvrrain man dáža kultuvra ja álbmot badjelgeahččá. Dat lea eaktu ahte musihkka lea almmolaš digaštallanbáiki dahje public sphere (vrd. Street 2012: 66). Geardumis duođašta ráppa-mun ahte son lea sápmelaš ja muitala ahte dážat billistit min šilttaid, badjelgehččet min giela ja sii barget justa maid sii háliidit dan dihtii go sis lea miella. Nuppiin sániiguin de muittuhastá dáruiduhttima ja man láhkai dat ain joatká. Dat lea muhtin láhkai geahččaleamen dohkkehit ahte nu dušše lea go lea sápmelaš. Dát lea dakkár ironiija ja duppalmearkkašupmi, dáinna áigu suhttadit olbmuid. Son orru háliideamen hástalit min jurddašit <span type="quote">“Manne lea son nu neutrála, manne ii beroš min dilis go dadjá dien nie geahppasit?”</span> ja <span type="quote">“Manne ii bargga oktage maidege dáinna, soaitá ahte mii fertet dahkat juoidá?”</span>. Geardun juohká ráppa guovtti oassái, vuollánan-oassái ja morránan-oassái. Maŋŋá gearduma álgá morránan-oassi gos ráppa-mun ii moaitte iežas álbmoga, sápmelaččaid ja su jurdagat čielgagohtet. </p>
<p>Morránan-oassi álgá goalmmát vearssa <em type="italic">“ah ah ah. Muhto in áiggo dušše sápmelaččaid </em><em type="italic">moaitit” </em>. Dan maŋŋá muitališgoahtá vásáhusaid dážaiguin geat ee. gilde su sámásteamis, sávvet su sámi duogáža jápmit, doallát iežas sámi gullevašvuođa čiegusin ja mo dážat eai dohkkehan su sápmelažžan. Imperialisttalaš historjáčállit lea muitalan sápmelaččaid birra kolonisttaid perspektiivvas ja ovddidan imperialisttalaš oainnuid dan <span type="quote">“eará”</span>, álgoálbmogiid ja maid sápmelaččaid birra. SlinCraze lea dál muitaleamen sápmelaččaid oainnu ja lea dan <span type="quote">“eará”</span> perspektiivva jietna go ovddasta iežas álbmoga <em type="italic">. Suhtadit </em>-ráppain mun-persovdna čilge iežas vásáhusa ja duohtavuođa. Dán ráppalávlagis muitaluvvo nuorra sápmelačča duohtavuohta ja muittuha sihke kolonisttaide ja midjiide ahte mii leat ain dás ja mii eat vuollán. Son deattuha min árvvuid ja min máhttu (vrd. Smith 1999:31-32). </p>
<p>Njealját vearssas imaštišgoahtá ráppa-mun manne šaddá álo leat gozuid alde ja gearggus suddjet iežas, njealját vearssa vuosttaš linnjá <em type="italic"><span type="quote">“Imaštan manin nie šattan láhttet”</span> </em>. De joatká ráppa-mun ahte soaitá ahte dážat jáhkket ja ballet ahte mii háliidit sierra sámi stáhta. Ráppa-mun loahpaha vearssa linnjáin <em type="italic">“Ja dan mii dál čiegusvuođas leat ráhkadeamen, ha ha ha </em><em type="italic">ha” </em>. Dies mun jáhkán olbmot áddejit dien cealkámuša iešguđet láhkai, omd. sápmelaš ádde ahte eat mii leat ráhkadeamen sierra stáhta, vaikke ollu sápmelaččat sávvet dan molsueaktun dakkár heajos vásáhusaide maid ráppa-mun lea muitalan ovdalaččas ráppas. Ádden maid dan láhkai ahte ráppa-mun lea bilkideamen daid dážaid geat ballet ahte mii leat ráhkadeamen sierra sámi stáhta, go vel loahpaha linnjá bohkosiin. Dážat soitet velá jáhkkit ahte SlinCraze ávžžuha min dahkat sierra stáhta, muhto mii geat leat seamma kultuvrras, áddet dán ironiija ja suohttasa. Maŋimuš vearssas joatká ráppa-mun dáinna jurdagiin ja dadjá ahte jus dážat leat nu jallat ahte navdet dan, de vašši sin stivre ja mii eat sáhte rievdadit sin oainnu. Son loahpaha maŋimuš vearssa <em type="italic"><span type="quote">“Dušše čohkkedan vulos ja divttán sin doaivut, hah”</span>. </em>Interjekšuvdna <em type="italic">hah </em>vearssa loahpas muitala ahte sápmelaččat leat vuoittobeale ja <span type="quote">“hah, mis eai birge!”</span> dovddu addá guldaleaddjái. Muittuha <em type="italic">Suola ja noaidi-luođi, </em>muhto ráppas lea áibbas eará giella go dološ teavsttas. Dat lea hui seammalágan go <em type="italic">Suola ja noaidi </em>-luođi dajahusat gos sápmelaččat leat dážaid koloniserema vuostá rahčamin ja noaidi muhtin láhkai vuollána suollagii (dážii), jus teavstta lohká lyrihkalaččat. Sámi kultuvrralaš duogážiin áddet mii ahte noaidi hástala vuosttildeapmái ja suola jáhkká ahte sápmelaččat leat vuollánan. Ráppateaksta nohká geardumiin ja geardun orru nohkamin sápmelaš vuollánemiin ahte <span type="quote">“dat dušše lea nu, eat mii veaje dasa maidege”</span>. Vaikke ráppa nohká dan láhkai, de ain eallá ráppalávlaga áigumuš nanusmahttit sápmelaččaid iešdovddu ja miela vuostálastit badjelgeahččama ja koloniserema (vrd. Gaski 1987: 52). </p>
<p><em type="italic">Suhtadit </em>ráppalávlla searvá <span type="quote">“ideála digaštallandilálašvuhtii”</span> gos stáhta ja girku eai mearrit eavttuid. Danne sáhttá ráppa-mun evttohit ovdamearkka dihtii sierra sámi stáhta, mii ii gula </p>
<p>Norgga, Suoma, Ruoŧa, Ruošša dahje eará koloniijastáhtaid vuollái. Dán <span type="quote">“ideála digaštallandilálašvuođas”</span> sáhttá evttohit sierra sámi stáhta ja eará kontroversiealla áššiid mat eai livčče dohkkehuvvon digaštallat stáhta dahje girku diskurssas (vrd. Barker ja Jane 2016: 232-233, 614).</p>
<p>Ráppa-mun ráppe dan sihke dážaide ja sápmelaččaide, muhto mun jáhkán dát lea rievtti mielde oaivvilduvvon sápmelaččaide. Dan mun oaivvildan danne go son dadjá ollu <em type="italic">mii </em>, <em type="italic">min </em>ja <em type="italic">mun </em>leat álo <em type="italic">sii </em>, <em type="italic">sin </em>ja <em type="italic">su </em>vuostá soahtamin. Ráppa vuosttaš oasis lea sápmelaš maid bahádahkki, muhto nuppi oasis lea čielgasat ahte dážat dat leat dat bahádahkkit ja vašálaččat. </p>
<p>Ráppa vuosttaš oassi govvida makkár heajos iešdovdu ja oamedovdu sápmelaččain lea go vealahuvvojit. Nubbi oassi govvida ges proseassa ja bohtosiid go leat jearran <span type="quote">“manne sii barget dan?”</span> ja oktanaga fille dážaid ahte mii leat vuolláneamen. Dát ráppalávlla doaibmá álgoálbmogiid digaštallanbáikin ja hállá sápmelaččaide. Dán lávlagis lea duppalgulahallan ja dat sáhka sápmelaččaide <em type="italic">Suhtadit </em>-ráppáteavsttas mii lea oaivvilduvvon sápmelaččaide. Dat doaibmá <em type="italic">Indigenous counter-public sphere- </em>báikin, molssaevttolaš almmolaš digáštallanbáikin sápmelaččaide, go lea veadjemeahttun dážaid digaštallanbáikkis ja diskkurssas gieđahallat ášši min eavttuid mielde. SlinCraze gulahallá iežas olbmuiguin, cuiggoda stuorraservodaga meannudeami ja hástala iežamet diskurssain ja dan láhkai oažžut válddi iežamet digáštallamis (vrd. Minestrelli 2017:222-223) </p>
<p>Dán ráppas lea ollu ironiija duppalgulahallan. SlinCraze lea hábmen lávlaga man namma lea</p>
<p><em type="italic">Suhtadit </em>, dasa heivešii maiddái tihttel nugo <em type="italic">Suhttadit </em>dahje <em type="italic">Mii leat sápmelaččat ja mii diktit </em><em type="italic">sin doaivut. </em>Mii čuovvut ráppa-mun mátkki eahpesihkkaris sámenuora gii nanosmuvai ja heittii berošteamis juohke sánis maid dáža dadjá. Geardun muitala dan dovddu maid ráppa-mun lea ožžon go lea givron ja lea rámis <em type="italic">“Mun lean sápmelaš. Mun dajan juo. Mun lean </em><em type="italic">sápmelaš”. </em>5.3 Ailu Valle </p>
<p>Ailu Valle, dahje Áslat Niillas, spiehkasta veaháš dain eará sámi ráppáriin sihke lyrihkalaččat ja semánttalaččat. Valle lea Gámasmohkis eret mii gullá Ohcejoga gildii. Ailu Valle lea riegádan 1985 ja álggii 2001 freestylet, improviseret ráppain suomagillii Ohcejoga ásodagas iežas skihpáriin, ja dat lei sutnje suohtastallan. Valle vuosttaš ráppa lei eaŋgalasgillii man čálii 2006, ja 2007 čálii ges sámegillii muhtin ráhkisvuođalávlaga ja dasto <em type="italic">Suotnjara beaivváža </em>2009 (Valle 2017). Nuorran guldalii Valle ollu Wu-Tang Clan, ja álgu inspirašuvdnan Valle ráppemii ledje Eminem ja </p>
<p>Royce da 5’9”. Suoma ráppáriin leat Asa ja Julma-Henri váikkuhan</p>
<p>Valle ja maŋit áiggi lea ovttasbargan sudnuin musihkalaččat. Efor lei meašttir sihke freestylemis ja čállojuvvon ráppemis, ja dat lea son davviguovllus gii lea maid váikkuhan</p>
<p>Valle ráppema. Sámi ráppas lea dieđusge Amoc gii lea inspireren Ailu Valle (Valle 2018).</p>
<p>Maiddái Áillohaš lea okta Ailu Valle ovdagovain (Valle ja earát 2014). <em type="italic">“Sámi rappas dieđus Amoc, son lea ain máŋgga láhkai nu buorre das maid son dahká </em><em type="italic">ahte máilmmiviidosaččatge sáhttá dadjat ahte dakkár teknihka eai earát hálddaš. Ja </em><em type="italic">dieđus son lea čájehan ahte sámegillii sáhttá ráhkadit rap mii gudnejahtto viidát maid </em><em type="italic">váldoálbmoga gaskkas” </em>(Valle 2018). </p>
<p>Valle lea ovttasbargan Amocain mottiin ráppain ja konsearttain. Earret eará Ellos Deanu doarjjakonsearttas Ohcejogas 2017. Valle muitala ahte Amoc ođđa skearrus <em type="italic">Mu ruuvna </em>lea su jiellat ja maid su guossevearsa <em type="italic">7 </em>-skearru ráppas <em type="italic">Oppalaš ovttaskas, </em>das lea sihke flowa ja teaksta buorre (Valle 2017). Gámasmohkelaš lea almmuhan guokte CD-skearru, <em type="italic">Dušši dušše </em><em type="italic">duššat </em>(feat. Niillas Holmberg) (2012) ja <em type="italic">7 </em>(2015). Ráppa mii eanemus lea čuojahuvvon </p>
<p>Spotifyas lea <em type="italic">Sáhtán ja máhtán </em>56 653 (nummarat 06.03.18). Ailu Valle mielas lea lihkostuvvan buoremusat ráppain <em type="italic">Dušši Dušše Duššat </em>mii lea Valle vuosttaš CD-skearru gos lávlla almmuhuvvui 2012. Seamma skearrus gávdnat Valle vuosttaš virggálaš sámegielat ráppa <em type="italic">Suotnjarat beaivváža </em>(feat. Teemu Blomberg) ja dát bihttá ovddasta Valle oaiviliid. </p>
<p>Ráppa álggu čálii Anár-jávregáttis beaivvadagas ja jotkkii čállimis dan biillas jođus</p>
<p>Márkomeannu festiválii gos sus lei vuosttaš konsearta (Valle 2018).</p>
<p>Ailu Valle berošta sámegielas ja šaddat sátnerikkisin. Son čálii Pekka Sammallahti sátnegirjjis juohke sáni, 35000 sáni. Čáledettiin iežas vuosttaš lávlagiid fuomášii son ahte iežas sátnerádju ii leat doarvái ja dagai dan (Pulk 2016). Ráppa sáhttá leat buoret giellaoahppa go dábálaš oahpahus. Valle lea leamaš oahpaheaddji ovdal ja oahpahit sámegiela nuorra gánddaide lea veahá <span type="quote">“kulasat”</span> vuohki oahpahit ja nu sáhttit giktalit sin (Árdna 2014).</p>
<p>Giellaberošteaddji ráppár ráppe iešguđet fáttáid birra, muhto su oaivil ja stiila gullo čielgasit iežas ráppain. Son ii lonut stiillaid nu ollu go ovdamearkka dihtii Slincraze, muhto Ailu Valle doalaha dan sullasaš vuogi. Ja lea duođalaš, poehtalaš, persovnnalaš, servodatcuiggodeaddji ja njuolggočoalli oktanaga. Sus leat politihkalaš cealkámušat ráppas, <em type="italic">Ruovdestállu </em>(feat. Amoc). </p>
<p>Karen Anne Oskal Eira (2017) čállá masterdutkamisttis ahte <em type="italic">Ruovdestállu </em>lea luonddugáhttema birra ja ahte teavsttain háliida ahte servodat galggašii rievdat. Eira dadjá maid ahte sátni <em type="italic">ruovdestállu </em>lea industriija metafora. Árdna (Valle ja earát 2014) prográmmas oaivvilduvvo fas ahte <em type="italic">ruovdestállu </em>lea teknologiija birra. Seamma prográmmas muitala Valle ahte son háliida buktit servodatságastallamii ja iežas oaiviliid. Ja musihka bokte ii dárbbaš leat nu duođalaš, dat han lea dušše musihkka (Árdna 2014). </p>
<p>Ailu Valle ráppalávlagiin ii gullo luohti dahje <span type="quote">“partyluohti”</span> nugo Áivan, Slincraze ja eará ráppáriin geain lea geardun muhtin šuoŋain. Eai Valles ge leat seksuálaterejuvvon teavsttat dahje partyráppat.</p>
<p>Ailu Valle cuiggoda oarjemáilmmi háluid golahit ja dinet eambbo go duođaid lea dárbu.</p>
<p>Vuhtto máŋgga ráppas ahte son bealušta luonddu ja bargá kapitalisma vuostá. Son atná luonddu hui dehálažžan iežas ráppain, omd. <em type="italic">Luonddu giella- </em>ráppas: </p>
<p><em type="italic">Luohte luonddu giela viisodahkii Vuollán juo albmailmmi viidodahkii Buot dáhpáhuvvá oktanaga Ollisvuohta ii šat nagot ovtta haga </em></p>
<p>Dát ráppár ráppe sámi vuoiŋŋalašvuođas ja man láhkai mii leat koloniserejuvvon, omd. <em type="italic">Áiggi </em><em type="italic">rávdnjin- </em>ráppas: </p>
<p><em type="italic">Vuos ledje luonddu mánát eallima gierddus Dalle bohte jápmán suollagiid bearri ja vearjjut Sii jáhkket dušše čalbmái, jáhkket čuvges albmái Nie dat ovddibuin rivvejuvvon báberstuhkka čalgá </em></p>
<p>Čađat Valle ráppain vuhtto vuosttálašvuohta oarjemáilmmi, kolonistta, kapitalisma ja materialistta árvvuide. 5.3.1 Bággu geargat - analysa</p>
<p><em type="italic">Bággu geargat </em>lea okta daid ráppain gos vuostálasvuohta materialismii lea hui čielggas. </p>
<p>Vaikke dán ráppas lea politihkalaš oaivil, de lea dat veahá earálágan go eará ráppat Ailu</p>
<p>Valles. <em type="italic">Bággu geargat </em>lea geahppasut guldalit, das lea ollu ironiija, čuoddjilis beata ja flowa. </p>
<p><em type="bold">Bággu geargat </em></p>
<p><em type="italic">Gea dáid olbmuid nu lihkolaččat ja čábbát Čoavji dievva moddjájit, mahkáš vigihis lábbát Muhto mat leat dat biekkat mat sin dolvot Gálvovallji maŋŋái vuoiŋŋašbasson olbmot Kássaid siste ássit eai máhte dása vástidit Sii háliidit nástin oastit ja leat máksimin Buot masa tv-kanálat leat sin hástimin Álkivuhtii dájáskan láikkiid álki jáhkihit Ustibat ja bearaš materialistta árvvuin Goarggus adnon dállu, biila ja fiinna gárvvut Lihkku, dorvu ja jeđđehus gávdno burssas Ja jus it máhte eallit, dan várás leat gal gurssat Njálbmu máilbmái dát robohtaid álbmot Bággu oastit dáid ruskkaid go hattit hálbot Riegádeami ja mánnávuođa rájes dása siektadit Buresbirgejeaddji golaheaddji álo riektagis </em></p>
<p><em type="italic">Máilbmi lea mu, máilbmi lea mu Dáppe niegut ollašuvvet jus háliidan nu Buot lea gárvvisin ja olámuttus Lea bággu geargat návddašit dáin suttuin </em></p>
<p><em type="italic">Giige ii astta eallit dál muhto boahttevuođas Gohan mus buot bures, birrasis dorvvolaš skoađas Ovttaskas olbmo oaidnu ollá nu guhkás Go sáhttá suhkat gahčakeahttá duhkorassuhkás Čoaggit opmodaga ja čoaggit dihto dieđu Mii lea juo gárvvisin suskon bálvalit beađu Eallima dola njiellamin giellagovat Ii šat earut albma dieđu gielain miellagovaid Globála diehtodulvvi vuollai duvvaluvvá Mára miel máidnosiid málle smáhke ja juhkaluvvá Buresbirgejumi speadjalat šearrájit Gilvu das gii lea vuosttamužžan, ja gii geargá sis Vuoitit ja nuppiid gaccaid duolbmat </em></p>
<p><em type="italic">Lasi menestussii ávkkálaš kontávttaid čuolbmat Eallima turisttat riedjamin, viehkamin soahtái Eai máhte eai duostta guovlat speadjala duohkái </em></p>
<p><em type="italic">Mánnán lea šat unnán áigi beroštit ja dutkat Ferte oahppat oastit ja dinenvugiid hutkat Skuvlejumi áigge du vejolašvuođaid ráddjejit Ja válmmašin du mášenii ráhtisin šláddjejit Itge geargga smiehttat geat dan šattuid láddjejit Go jođálmuvvi ritmmain barggut du losibut háddjejit Dálkasiin ja liegga riikkaid luopmu terapiijan Buohkat mii guottihit friija márkanekonomiija Ja demokratiija lea friijavuohta jienastit Vaikko áidna jietna lea ruđas, dienas sis Geat fállet buot ovddosguvlui vuovdin láhkai Láhkaásaheaddjit ráđđehusain, čuovgilis máhpain Mii lea nu morašlaš go sorjavaš šlávat Geat bálvalit čalmmeheapmen soardiideaset lágaid Jáhkket friijavuođa giellásii skuonjasin Mihtet giddagassii, ja vel illudit vuonjasin </em></p>
<p>Ráppalávlagis leat golbma vearssa ja geardun geardduhuvvo guktii ja ihtá páraid mielde golbmii ráppalávlagis. Vuosttaš vearsa lea strofa mas leat guhttanuppelohkái linnjá, justa nugo guokte eará vearssain dán lávlagis. Geardun lea ges strofa mas leat njeallje linnjá.</p>
<p>Stiillalaččat de lea dát ráppateaksta hui lyrihkalaš ja Ailu Valle lea viššalit geavahan sihke lyrihkalaš tropaid ja figuvrraid. Dán guorahallamin in áiggo buot háviid ovdanbuktit. Mun ovdanbuvttán dušše muhtin ovdamearkkaid mo lea teavsttas mo ee. riibma, tropat ja figuvrrat leat geavahuvvon. Sihke loahppariimma, assonánssa ja alliterašuvdna leat measta juohke linnjás lávlagis.</p>
<p>Vuosttaš vearssas leat alliterašuvnnat nugo nuppi linnjás “Čoavji dievva m oddjájit, m ahkáš <em type="italic">vigihis lábbát” </em>. Geardumis lea maid m-jienaid ráhkadan allitterašuvnna <span type="quote">“ M áilbmi lea m u, m áilbmi lea m u”</span> . Nuppi vearssa nuppi linnjás “Gohan mus b uot b ures, b irrasis dorvvolaš <em type="italic">skoađas” </em>ja logát linnjás <span type="quote">“ M ára m iel m áidnosiid m álle s m áhke ja juhkaluvvá”</span>. </p>
<p>Dán ráppalávlagis lea hui ollu assonánsa buot vearssain. Vuosttaš vearssa viđát ja gávccát linnjás lea geavahan á-jiena veahkkin dahkat assonánsa riimma <span type="quote">“K á ssaid siste á ssit eai m á hte d á sa v á stidit”</span> ja <span type="quote">“ Á lkivuhtii d á j á skan l á ikkiid á lki j á hkihit”</span>. Vuosttaš vearssa guoktenuppelogát gitta vihttanuppelogát linnjái lea geavaha a- ja á-jiena assonánsan.</p>
<p>Geardumis lea hui ollu u-jietna assonánsa, omd. <span type="quote">“Máilbmi lea m u , máilbmi lea m u . Dáppe nieg u t ollaš u vvet j u s háliidan n u ”</span>. Nuppi vearssas lea juo vuosttaš linnjás assonánsa <span type="quote">“G ii ge ii astta eall i t...”</span>. Goalmmát linnjás ges <span type="quote">“ O vttaskas o lbm o o aidnu o llá nu guhkás”</span>. Goalmmát vearssa vuosttaš linnjás <span type="quote">“M á nn á n lea šat unn á n á igi...”</span> ja seamma assonánsa jienain njealját linnjás <span type="quote">“Ja v á lmmašin du m á šenii r á htisin šl á ddjehit”</span> . Maŋimuš linnjás lea ges i-jienain assonánsa <span type="quote">“M i htet g i ddagass ii , ja vel i llud i t vuonjas i n”</span> .</p>
<p>Dat mii lea geavahuvvon hui viššalit dán ráppateavsttas lea loahppariibma, dat ii váillo ja danne in áiggo buktit ovdan juohke loahppariimma ráppateavsttas. Vuosttaš vearsa ja nubbi vearsa <span type="quote">“...lihkolaččat ja č ábbát ”</span> ja <span type="quote">“...vigihis l ábbát ”</span> loahppariibma. Aktio essiivvain lea maid dahkan loahppariimma, omd. guđát ja čihččet linnjás vuosttaš vearssas <em type="italic">“...ja leat </em>máksi min ” ja <span type="quote">“...leat sin hásti min ”</span> . Gearduma vuosttaš linnjáin <em type="italic"><span type="quote">“...máilbmi lea nu”</span> </em>ja “ <em type="italic">...háliidan nu”. </em>Nuorttabealde davvisámegielas jietnaduvvo oa <em type="italic">- </em>diftoŋŋa uo- diftoŋgan, ja dalle sáhttá ráhkadit loahppariimma nugo Ailu Valle lea dahkan goalmmát vearssa vuosttaš ja nuppi linnjás <span type="quote">“...boahttev uođas ”</span> ja <span type="quote">“...dorvvolaš sk oađas ”</span> . Seamma oaidnit vuosttaš vearssa viđát ja guđát linnjás <span type="quote">“...dihto d ieđu ”</span> ja <span type="quote">“...bálvalit b eađu ”</span> , ea-diftoŋŋa jietnaduvvo ie-diftoŋgan. Maŋimuš vearssa vuosttaš linnjáin oaidnit mo párrastávvalvearbbat infinitiivvas álkidit ráhkadit loahppariimma <span type="quote">“...beroštit ja d utkat ”</span> ja <span type="quote">“dinenvugiid h utkat ”</span> . Čihččet, gávccát ja ovccát linnjás fas joatkašuvvá loahppariibma ođđa linnjá álggus: </p>
<p>Dálkasiin ja liegga riikkaid luopmu terap iija n</p>
<p>Buohkat mii guottihit friija márkanekonom iija</p>
<p>Ja demokrat iija lea friddjavuohta jienastit</p>
<p>Dán ráppateavsttas ii leat ollu erenomáš geardduheapmi go gearduma vuosttaš linnjá anafora <em type="italic"><span type="quote">“Máilbmi lea mu., máilbmi lea mu”</span> </em>. Tropat ráppateavsttas leat sihke metaforat, symbolat synekdokat ja perifrásat. Vuosttaš vearssa nuppi <em type="italic">linnjás “Čoavji dievva moddjájit, mahkáš </em><em type="italic">vigihis lábbát” </em>de lea <em type="italic">čoavji dievva </em><em type="italic">moddjájit </em>metafora buresbirgejeaddji olbmuide geat eai nealggo ja leat lihkolaččat. <em type="italic">Mahkáš vigihis lábbát </em>lea ges metafora olbmuide geat jáhkket dahje jáhkihit ahte sii leat nu vigiheamit vaikke eai leat. Njealját vearssas <em type="italic">“Kássaid siste ásset </em><em type="italic">eai máhte dása vástidit” </em>, das lea <em type="italic">kássaid </em>metafora stobuide gos oarjemáilmmi dahje koloniserejuvvon olbmot orrot. Das maid veahá bilkida ahte ii stohpu leat nu dehálaš go jáhkkit, dat han lea dušše muhtin kássa man siste orrut. Oktanuppelogát linnjás vuosttaš vearssas <em type="italic"><span type="quote">“Lihkku, dorvu ja jeđđehus gávdno burssas”</span> </em>lea synekdoka dahje oassi stuorát fáttás dahje ollisvuođas nugo ruđas, riggodagas ja kapitalismmas. Lihkku, dorvu ja jeđđehus han leat hui dehálaš oasit olbmo eallimis, birgejumis ja loaktimis, ja dan ožžot kapitalismmas. </p>
<p>Kapitalisma ovddasta eará árvvuid go sámi árvvuid. Dát lávllateaksta muittuha maid</p>
<p>Deatnogátte nuoraid lávlaga <em type="italic">Vuoi daid ruđaid </em>gos lávlaga-mun ironisere man ollu fápmu ruđas lea min servodagas. </p>
<p>Seamma kapitalismma cuiggodeami oaidnit golbmanuppelogát linnjás <em type="italic">“...dát robohtaid </em><em type="italic">álbmot” </em>, <em type="italic">robohtaid álbmot </em>lea kapitalismma, teknologiija ja ođđaáiggi álbmoga metafora. </p>
<p>Robohtat eai leat olbmot ja dat leat programmerejuvvon bargat duon ja dán. Dain eai leat friddja dáhttu, jurdagat, dovddut dahje oaivilat. Lea muhtin olmmoš gii stivre robohtaid ja dáhttu sin bargat maid galget. Robohta boahtá teknologiijas ja oarjemáilmmi dutkamis.</p>
<p>Robohtat galget álkidit ee. olbmuid eallima, márkanastima ja gálvvuid buvttadeami.</p>
<p><em type="italic">Robohtaid álbmot </em>leat sii geat eai ieža jurddaš, muhto dahket nugo leat ožžon dieđu geas nu. </p>
<p>Vearssa loahpas beassat diehtit ahte dán robohtaid álbmogis lea bággu oastit ja golahit.</p>
<p>Nuppi vearssas lea njealját linnjás symbola <span type="quote">“...suhkat gahčatkeahttá duhkorassuhkás ”</span>.</p>
<p><em type="italic">Duhkorassuhkká </em>ovddasta máilmmi mii lea dego duhkorassuhkká mii lea dábálaččat ráhkaduvvon plastihkas ja ruovddis. Mun lean oahppan ahte suhkká man áhčči lei huksen olggobeallai stobu guovtti muora gaskii lei suhkká, ja dalle ferte gal duhkorassuhkká leat dan maid hálbái oastá duhkorasbuvddas. Dakkár suhkká ii doala guhkit áigge badjel ja ráppa-mun orru čilgemin ahte mii eallit máilmmis mii ii bistte nu guhká. Mii dušše stoahkat máilmmis ja geahččalat orrut dás nu guhká go sáhttit vaikke mis eai leat albma doallevaš ávdnasat. Guđát linnjás seammá vearssas lea metafora mii bilkida kapitalismma dieđuid ja oahpu dego <em type="italic"><span type="quote">“...gárvvisin suskon bálvalit beađu”</span> </em>, dat ii leat ođas ja dat lea juo buohkain. Dat dieđut maid otná kapitalisttalaš servodat juohká ii leat olles duohtavuohta go dat lea muitaluvvon kolonisttaid perspektiivvas. Dieđut maid mii oažžut oarjemáilmmis leat gárvvisin suskon dahje hábmejuvvon alla hearráin geat áigot min stivret (vrd. Smith 1999:31-32). Ja dáinna gárvves suskon dieđuin galget ge bálvalit beađu. Beađu jáhkán leat sámi kultuvrra stuorámus vašálaš dahje vašálaččat nugo kolonisttat, ruvkedoaimmat, boraspiret ja earát geat hearjidit min eallinvuogi ja buot mii gullá sápmelaččaid leahkimii. Omd. nuorra sápmelaččat geat lohket politiijan šaddet Norgga stáda lágaid bealušteaddjin ja várjaleaddjin. Jus Norgga lágat goaridit sámi vuoigatvuođaid ja leahkima, de han dat nuorra sámi politiijat soitet bálvaleamen muhtin beađu. Ollu sápmelaččat leat váldán ja ain váldet oahpu oarjemáilmmi universitehtain gos oahpahuvvojit koloniserejuvvon ja kapitalisttalaš dieđu, máhtu ja árvvuid vuođul. Dat lea measta juo veadjemeahttun garvit oarjemáilmmi universitehtaid kultuvrralaš báidnima. Liikka eat hálit mii massit giellamet, intensitehtamet, árvvuid ja vieruid (vrd. Smith 1999: 138-142). </p>
<p>Karteistalaš epistemologiija, dualisma, mekanismmalaš máilmmigovva ráhkadii dieđalaš guorahallama geađgejuolggi. Dan vuođul lea oarjemáilmmi oahpahus, árvvut ja eallin ovdánan ja nannejuvvon. Čuvgehusáiggis sirrejedje olbmo máilmmis, jierbmi (oarjemáilbmi) luonddus (álgoálbmogat) ja miella loktejuvvui alimus árvui ja dasa laktojuvvojedje ipmillaš iešvuođat nugo friddjavuohta, dáhttu ja diđolašvuohta. Gorut ja luondu ovddastedje ges miellavuloža ja roavva materialitehta, mas ollásit váilo miella ja jurdda (vrd. Kuokkanen 2009: 154-155).</p>
<p>Kapitalismma dieđut-fáddá ain joatká boahttevaš linnjáin allegoriijain čihččet linnjás <em type="italic"><span type="quote">“Eallima dola njiellamin giellagovat”</span> </em>ja gávccát linnjás ges čilge allegoriija <em type="italic">“Ii šat earut </em><em type="italic">albma dieđu gielain miellagovaid” </em>. Logát linnjás lea allušovdna <em type="italic"><span type="quote">“...smáhke ja juhkaluvvá”</span>. </em></p>
<p>Go olmmoš juhkaluvvá de lea juhkan alkohola mii lea sorjadahtti jugus mainna kolonisttat leat ee. min, sápmelaččaid, jugahan vai ožžo válddi min badjel. Go juhkaluvvá de lea juhkan justa dan mađe ollu ahte ii sáhte buot bargat iežas čielgaseamos dáhtus. Nu muitala ráppa-mun ahte dáhpáhuvvá suinna gii globála diehtodulvvi vuollái duvvaluvvá. Oktanuppelogát linnjás lea Ailu Valle geavahan symbola <span type="quote">“ Buresbirgejeaddji speadjalat šearrájit...”</span> ja guhttanuppelogát linnjás ges <span type="quote">“Eai máhte eai duostta guovlat speadjala duohkái”</span>.</p>
<p>Buresbirgejumi speajal lea dat govva olbmos mii lea alddis go jurddaša man ollu lea olahan eallimis. Mátki buresbirgejupmái lea dakkár ahte galgá doapmat ja vuoitit vaikke duolmmašii earáid. Jurddašit álo dinema ja gudni birra, omd. dovdat daid rivttes olbmuid.</p>
<p>Vihttanuppelogát linnjás lea metafora <em type="italic"><span type="quote">“Eallima turisttat...”</span> </em>, eallima turisttat leat sii guđet eai riekta oassálastte iežaset eallimis, sii dušše leat das. Nu sáhttá gártat omd. singuin, guđet nuorran leat menddo ollu ruđa árben, dahje eará láhkai riggon nu ahte eai dárbbaš bargat. </p>
<p>Ráppa-mun joatká ahte eallima turisttat vihket soahtái ja eai duostta guovlat speadjala duohkái. Soaitá ahte dán áigge kapitaliserejuvvon olbmuin lea menddo álki ja jus gehččet speadjala duohkái danne go sin álkivuođa historjjás lea sevdnjes duogáš, omd. earáid gaccaid duolbman fidnet dan mii dagaha eallima álkibun.</p>
<p>Maŋimuš vearssas eai leat nu ollu figuvrrat ja tropat go guovtti vuosttaš vearssas, dat lea eanet njuolggočoalli ja čállon dan láhkai ahte guldaleaddjái lea álki áddet loahppacealkámuša ráppas. Dás lea maid fáddá oarjemáilmmi servodaga oahppu ja man láhkai nuorra sápmelaš oahppá eallit kapitalisttalaš servodaga oassin. Njealljenuppelogát linnjás lea metafora <em type="italic">“Geat </em>bálvalit čalmmeheapmin soardiideaset lágaid”. Go lea čalmmeheapme de ii oainne. Ja lea go dat čalmmehisvuohta oahpahuvvon, biddjojuvvon dahje válljejuvvon lea dás sáhka, <em type="italic"><span type="quote">“skuvlejumi áigge du vejolašvuođaid ráddjejit”</span> </em>. Vearssa ja maiddái lávlaga maŋimuš guovtti linnjás leat antitesat <span type="quote">“Jáhkket friddjavuođa giellásii skuonjasin”</span> ja “Mihtet giddagassii , ja <em type="italic">vel illudit vuonjasin” </em>. Ráppa-mun muittuha ahte mii eat leat friddja ja oadjebasat vaikke mii jáhkkit dan, soaitá ahte mii eat oainne duohtavuođa danne go dat sáhttá leat unohas ja lossat. </p>
<p>Ráppalávlagis lea čađat leaika ja ironiija mii gáibida ahte guldaleaddjis lea sámi kultuvrralaš áddejupmi nugo omd. gearduma loahppalinnjá <span type="quote">“Lea bággu geargat návddašit dain suttuin ”</span> .</p>
<p>Mii diehtit ahte ii leat sáhka suttuin nu mo goddit ja eará kristtalaš suttuin, muhto dakkár dagut mat rievtti mielde eai leat dohkkehuvvon. Nugo oastit ruskkaid ja golahit. Olles lávlagis orru dakkár moralista cuiggodeamen ja bilkideamen sin geat ostet ruskkaid, ellet teknologalaččat ja mihtet kapitalismii. Muhto geardumis de fas miehtá dat kritihkalaš ráppa-mun dasa maid lea cuiggodan, go áššit han dušše leat nu. Sus lea bággu geargat návddašit dáin suttuin ovdal go jápmá dahje muhtin eará boahtá. Sáhttá leat ahte ráppa lea dan birra ahte olmmoš lea bággejuvvon dakkár navddašan- ja eallindillái masa rievtti mielde ii háliidan.</p>
<p>Geardun muittuha muhtin láhkai ahte eat mii leat agibeaivve dán eatnama alde go lea <span type="quote">“bággu geargat návddašit”</span>.</p>
<p>Ráppa-mun lea okta gii ráppe iežas jurdagiid ja imašta manne eallit mii nugo mii eallit.</p>
<p>Ráppa-mun lea muhtin geas lea buorre dilli ja gii návddaša eallima, vaikke cuiggoda ja bilkida earáid geat ellet seamma láhkai go ieš. Mun-persovdna lea lihkolaš ja muhtin láhkai rábmo makkár buorre dilli sus lea. Nuppi vearssa nuppi linnjás <em type="italic">“Gohan mus buot bures, </em><em type="italic">birrasis dorvvolaš skoađas” </em>, muitala ahte son lea maid oadjebas ja ahte ii son leat makkárge heađis. Goalmmát vearssa golbmanuppelogát linnjás duođašta ráppa-mun ahte son gullá daid earáid searvái geaid birra son ráppe <em type="italic"><span type="quote">“Mii leat nu morašlaš go sorjavaš šlávat”</span> </em>. Son ii dušše bilkit earáid muhto maiddái iežas go son han maid lea oassin dán koloniserejuvvon, kapitalisttalaš ja teknologalaš máilmmis man son oaivvilda iežas ja earáid leat dasa sorjavaš šlávat. Ráppa-mun jáhkán leat vaikke gii, muhto konteavstta ja ráppára dieđuid hárrái de árvidan leat su jietna. Ráppa-mun háliida fuomášuhttit olbmuid, erenomážit iežas olbmuid, min sápmelaččaid makkár dillái mii leat gártan ja darvánan. Ráppa-mun viggá maiddái muittuhit min mo teknologiija ja kapitalisma ovddasta individualismma. Seamma go Biret </p>
<p>Elle juoigá <em type="italic"><span type="quote">“Áiggit leat nu nuppástuvvan”</span> </em>luođis mo servodat rievdá ođđaáiggi teknologiija geažil, omd. ii gullo heargedivga dahje heastagolka šat, dušše mášinjurra. <em type="italic">Bággu geargat </em>vuosttaš vearssa golbmanuppelogát linnjás <em type="italic"><span type="quote">“...robohtaid álbmot”</span> </em>cuiggoda Valle ahte mii leat šaddan menddo sorjavaččat teknologiijii ja eat leat ge šat luondduálbmot, nu mo sápmelaččat <span type="quote">“galggašedje”</span> leat. Miehtá ráppateavstta deattuhuvvo mun-pronomen, mii čalmmustahttá individuála ja ovttaskas olbmo dárbbuid, oaiviliid ja jurdagiid, <em type="italic"><span type="quote">“Máilbmi lea mu”</span> </em>. </p>
<p>Kapitalisma ovddasta individualismma mii lea máilmmioaidnu ahte oktasašolmmoš lea guovddážis. Dalle dutke oarjemáilmmi dutkit ja lappologat sápmelaččaid primitiivvalažžan ja dan áigge lei maid nu ahte jus olmmoš galggai birget de fertii leat siviliserejuvvon. Das lea boahtán jurdda maiddái Sápmái ahte ieš dinet ja bures birget lea dehálaš. <em type="italic">Bággu geargat </em>mun- persovdna cuiggoda mo sápmelaččat leat maid darvánan dáidda máilmmioainnuide (vrd. </p>
<p>Smith 1999: 53). Ráppa-mun áibbaša máhccat <span type="quote">“golli vássánáigái”</span> ja ovdakoloniála vieruide ja vugiide mii gohčoduvvo nativisma (vrd. Kuokkanen 2009:165).</p>
<p><em type="italic">Bággu geargat </em>lávlaga fáddá mii lea kapitalismma cuiggodeapmi ii leat dušše sámi guoskevaš ášši, muhto maiddái máilmmiviidosaš ja álgoálbmogiid guoskevaš ášši. Dat searvá almmolaš ságastallamii fáttáin mii ii leat mearriduvvon fápmoásahusain dahje oskkolaš ásahusain. </p>
<p>Ráppateaksta doaibmá demokratiserenproseassan gos álbmoga oaivil ráhkaduvvo ja <em type="italic">Bággu </em><em type="italic">geargat </em>lea oassi das go fáttá birra lea sáhka almmolašvuođas (vrd. Street 2012:66). Dát ráppalávlla searvá maiddái álgoálbmogiid digaštallamii luonddugáhttema ja árvvuid hárrái. </p>
<p>Dalle eai leat dušše stuorra kapitalisttalaš fitnodagat digaštallamis álgoálbmogiid ja luonddu riggodagaid badjel, muhto mii ieža oažžut válddi iežamet eallimiid badjel go min jietna ovddiduvvo (vrd. Minestrelli 2017: 222-223).</p>
<p>Fáddá dán ráppalávlagis lea hui čielggas ahte ráppa-mun cuiggoda kapitalismma. Mo min álbmot leat šaddan nu sorjavaččat dasa, teknologiijii ja gáhttet eanet iežamet dinema ja buresbirgema go omd. luonddu. Leaikkain cuiggoda ja veahá bilkida iežas ja earáid mo ruhta mearrida min eallimiid badjel. Seamma go <em type="italic">Suola ja noaiddi </em>(vrd. Gaski 1987) luođis, de eallá ávžžuhus vuostálastit dán eallinvuogi ja sorjavašvuođa vaikke ráppa-mun muhtin láhkai rápmo iežas álkes kapitalisttalaš eallima. Ráppateavsttas lea ollu riibma ja girjás giella. Dat dagaha ahte šaddet máŋggat dulkonvejolašvuođat ja bealit seammá teavsttas. Dát lea hui čielga lyrihkka sihke gielalašváikkuhangaskaomiid ja riimma dáfus. Dát ráppa boktá jurdagiid, ja leaikkain ja girjjálaš viidodagain čalmmustahttá tabuášši, kapitalismma válddi luondduálbmoga badjel. 5.4 Duolva Duottar </p>
<p>Duolva Duottar lea guoimmuhan ráppašuoŋaiguin juo 2006 rájes ja joavku lea almmuhan ovtta skearru almmolaččat. Go 2008 serve dáža taleantagilvui, Norske Talenter TV-gilvui, de beaggigohte albma láhkai ja doppe besse gitta loahppagilvvuide muhto eai vuoitán. Jovkui gulle Fred-René Øvregård Buljo, Ole Máhtte Gaup ja Ivan Andre Skum, muhto maŋimuš almmái heittii joavkkus 2017 geasi. Namma Duolva Duottar heive bures go sis leat veahá nuoskkes teavsttat. Fred-René Øvregård Buljo muitala ahte sii eai leat vuos ráinnodan ja vaikke leat rávásnuvvan de ain dihtto duolva sin teavsttain. Sii ráppejit sihke sámegillii, eaŋgalasgillii ja dárogillii, go sis eai leat dušše konsearttat Sámis muhto maiddái Mátta-</p>
<p>Norggas, Suomas ja Ruoššas. Fred-René Øvregård Buljo dadjá ahte go son manná lávddi ala de ii leat šat priváhta-Fred gii lea lávddi alde, dalle lea Duolva-Fred gii lávlu (Árdna 2015).</p>
<p>Duolva Duoddara gánddain leat artista- dahje ráppanamat: Ivan Andre Skum lea Ristáhčči,</p>
<p>Fred-René Buljo Øvregård Buljo Čeahci ja Ole Máhtte Gaup lea Zolla jr. Gaup (2018). Son muitala ahte iežas áhči buddestatnamma lei Zolla ja danne šattai son Zolla jr. Sii leat viežžan inspirašuvnna dáru ja oarjemáilmmi ráppas, go omd. dárogielat ráppajoavkkus Tungtvannas lei muhtin gean ráppanamma lei Onkel, de válde sii ges čeazi nama. Dalle go lei nuorra ledje oarjemáilmmi ráppárat sin ovdagovat, go dalle ii lean sámi ráppa nu stuoris. Duolva Duottar álggahuvvui go Gaup ovttasbargagođii Máze Mafia ráppáriin Ivan Andre Skumain ja guovdageaidnulaččaid Fred- René Buljo Øvregård Buljo. Vuosttaš ráppalávlla lei <em type="italic">Čeahci lea </em><em type="italic">luovus </em>man almmuhedje Urørta neahttasiidduide 2006. Nubbi lávlla man almmuhedje lei </p>
<p><em type="italic">Finnmark </em>mainna Gaup mielas leat olahan guhkás ja leat beaggán eanemus. </p>
<p>Álggus almmuhedje sii lávlagiid internehttii NRK Urørt (Urbi) neahttasiidduide ja ovdal go almmuhedje CD-skearru <em type="italic">Da Lea Duolva Duottar </em>2015. Joavku lea ráppen iešguđet fáttáid birra; ráhkisvuođa, politihka, irggástallama, seksa, festema ja iežaset birra. Ráhkisvuođa lávlagat leat nugo <em type="italic">Niehku </em>mas lávlu Marit Hætta Øverli lea mielde ja <em type="italic">Mannan Geasi </em>mas </p>
<p>Anne Inger Marit Buljo lávlu gearduma. Irggástallanlávlla <em type="italic">Mu eahket </em>spiehkasta eará lávlagiin danne go ráppa-mun lea dovddus fillár (eaŋgalasgillii player) gii ii ane nieiddaid árvvus. Jus it dieđe ahte dáid gánddaid ráppanamma lea Čeahci dahje Ristáhčči, de orru Mu eahket-lávlla hui unohas. Lávlagis ráppejit ahte nieida galgá Čeazi/čeazi ja Ristáhčči/ristáhčči lusa boahtit anašit. </p>
<p>Duolva Duoddara feastašuoŋain lea čielga fáddá mii lea juo joavkku dovdomearka, sii muitalit geat ja makkárat sii ja sápmelaččat leat. Erenomážit de definerejit makkár sámegánddat ja albmát leat lávlagiin nugo <em type="italic">Samegutt </em>, <em type="italic">Álggu loahppa </em>, <em type="italic">Alle Saman </em>, <em type="italic">Da lea </em></p>
<p><em type="italic">Duolva Duottar </em>, <em type="italic">Guovdageainnus eret, Vahkkoloahppa </em>ja <em type="italic">Finnmark </em>. Sii ovdanbuktet sámi gánddaid ja albmáid dego garra olbmot geat festejit garrasit, leat meahcis, vázzet gávttiiguin ja bissuiguin. Sámi gánddat ovdanbuktojuvvojit maiddái dakkárin geat sáhttet dušše váldit nissona goas sidjiide heive ja maskulinitehta lea guovddážis lávlagiin. Muhtin lávlagiin rámidit iežaset ja gohčodit iežaset dáiddárin ja nu ain. <em type="italic">Dá lea Duolva Duottar </em>-lávlagis muitala ja rábmo joavku iežaset birra, nugo hiphop-kultuvrras lea dábálaš fidnen dihtii respeakta. Dan lávlagis lea maid oalle duolva teaksta go ráppa-mun muitala maid áigu dahkat eamitávdnasiin <em type="italic"><span type="quote">“Beasan váldit duoddarii, hoigat garrasit áissáid gaskii”</span> </em>. </p>
<p>Sámi ráppa lea ollu ovdánan dan rájes go Ole Máhtte Gaup lei 16 jagi (2006). Dalle ledje ollu šuoŋat feasttaid ja nieiddaid birra. Ovdal gehčče nuorra sámi ráppárat oarjemáilbmái go ohcaledje ráppaovdagovaid, dalle šadde teavsttat nugo sis, nugo omd. nissonvealaheaddji teavsttat. Boahtteáigái sávvá Gaup ahte sámi ráppas galggašii leat jurdda go čállet teavstta ja oažžut olbmuid jurddašit (Gaup 2018). SlinCraze ja Ailu Valle leaba sámi ráppa njunnošat, erenomážit SlinCraze geainna mánnán láviiga almmuhit lávlagiid Máze Skuvllas. Gaup muitá go <em type="italic">Givssideapmi </em>almmuhuvvui, Mázes gullui ja bekkii ráppa, ja dat lei sutnje hui erenomáš. </p>
<p>Nils Rune Utsi (SlinCraze) oaččui eanet respeavtta ruovttubáikkis dan maŋŋá (Gaup 2018).</p>
<p>Ráppalávlagiin muitalit ironalaččat makkár Sápmi lea, mo dat galggašii leat ja geavahit stereotiippaid veahkkin ráhkadit suohttasa lávllateavsttaide lávlagiin <em type="italic">Guovdageainnus eret </em>, </p>
<p><em type="italic">Finnmark </em>ja <em type="italic">Samestaten </em>. <em type="italic">Samestaten </em>lávlagis evttoha Duolva Duottar makkár livččii jus sápmelaččain livččii iežamet stáhta. Eanaš oassi lávlagis lea dárogilli, muhto oasáš lea sámegillii man Ole Máhtte Gaup ráppe: </p>
<p><em type="italic">Govahala ahte sápmelaš lea majoritehta álbmot min gonagasriikkas Geahččal jurddašit dan dilálašvuođa, jos sámegiella livččii váldogiella min riikkas </em></p>
<p><em type="italic">Jos sii váidalit, dadjet mii sin vealahit De mii reaškkasin dorvo-ohcciiguin buohtastahttit </em></p>
<p><em type="italic">Stuoradikki vistti eat šat anášii, gal dat fal stáhta giddagassan dohkkešii </em></p>
<p><em type="italic">Dalle go lea 17.mai, mii addit ovtta kvártta sáddenáiggi TV:i, Ja gohčodit beaivvi, norskefolkets dag </em></p>
<p><em type="italic">Jos dus lea namma Ola Nordman, de nama fertet rievdadit Muđui bohtet sámeeiseválddit du eatnamiid rievidit </em></p>
<p><em type="italic">Ahhh, ahhh </em></p>
<p><em type="italic">Dáppe mii hupmat sámegiela, </em></p>
<p><em type="italic">MANNE HEARRÁID DON HUMAT MÁNÁIN DÁROGIELA </em></p>
<p><em type="italic">Bures boahtin sámi stáhtii! </em></p>
<p>Duolva Duottar ii leat áidna sámi ráppár dahje ráppajoavku gii/geat lea/leat evttohan sierra sámi stáhta dahje riikka, muhto sii leat dáhkan dan buot čielgasepmosit. Sis ii leat dušše oasáš mii evttoha mo livččii leamaš iešstivrejupmi ja sierra stáhta, muhto sis lea olles ráppalávlla dan birra. Dát čájeha man láhkai sámi ráppas lea stuorát sátnefriddjavuohta go ovdamearkka dihtii sámedikkiin mat gullet koloniijariikkaid stáhtaide. Sámedikkiid demokráhtalaš sárdnestuoluin eai gullo ná ovdavázzi ja čielga politihkalaš cealkámušat iešstivrejumi hárrái.</p>
<p>Dás dihtto ollu duppalgulahallan, go dárogillii ráppejit de lea veahá ironalaččat ja jietnageavaheapmi ii leat nu duođalaš, muhto go Ole Máhtte Gaup ráppegoahtá sámegillii de rievdá duogášmusihkka ja guldaleaddji diehtá ahte dál ii leat šat dušši ja leaika. Go sámegillii ráppe de lea ráppa-mun hállamin sápmelaččaide. Duolva Duottar áigu oažžut olbmuid jurddašit mo jus mii (sápmelaččat) livččiimet dat mearrideaddjit. Dáidagiin lea ollu eanet friddjavuohta ja sáhtát <span type="quote" xml:lang="nob">“spisset”</span> dan oaivila eanet go politihkkárat. Ráppa ii leat nu duođalaš go politihkka. Osiin lávlagis áigu joavku čuggestit sin geat oaivvildit ahte sápmelaččat áigot iežamet stáhta (Gaup 2018). 5.4.1 Guovdageainnus eret – analysa</p>
<p>Joavku geahččala muitalit ja čilget makkár sápmelaččat ja Sápmi lea sihke leaikkain ja ironiijain, ja dan dahká <em type="italic">Guovdageainnus eret </em>-lávlagis. Guovdageaidnu lea okta dain báikkiin </p>
<p>Sámis gos sámegiella ja kultuvra eallá eanetlogu sámi servodagas. Guovdageainnus leat leamaš sihke stuimmit ja eará áššit mat leat sáhttán bilidit guovdageaidnulaččaid beaggima.</p>
<p><em type="italic">Guovdageainnus eret </em>ráppalávlagiin áigot Duolva Duottar gánddat rievdadit dan heajos beaggima mii Guovdageainnus lea leaikkain ja ironiijain. Gaup (2018) muitala ahte sii čálle dán lávlaga dalle go Guovdageainnus ledje hui ollu dat rohcošanáššit, ja Buljo čálii teavstta. </p>
<p>Buljo ii liikon ahte medias bekkii Guovdageaidnu, Buljo ruovttubáiki hui hejot. Son háliidii gudnejahttit Guovdageainnu vaikke doppe ledje measta dušše heajos áššit.</p>
<p><em type="bold">Guovdageainnus eret </em></p>
<p><em type="italic">Geahča mun lean Guovdageainnus eret Oaččun go mun mu ruovttubáikki presenteret Mun lean guovdageaidnulaš ále viehkal eret In heahpan jus olbmot dan mus jerret Geahča mun lean Guovdageainnus eret Oaččun go mun mu ruovttubáikki presenteret Mun lean guovdageaidnulaš ále viehkal eret In heahpan jus olbmot dan mus jerret </em></p>
<p><em type="italic">Mun lean Guovdageainnus eret mun lean roavis dego sáttobábir Boran njuoska bierggu ja in goassege pusse bániid Mus lea skuhter dat lea mu buoremus olmmái Ja liikon juhkat iđit gáfe ja guldalit Rolffa Jugan buolliviinna dego livččii čáhci Ja mu ruoktu juohke healgga lea min ráhkis Násti Mis leat doaktárat geat vudjet gárrenoaivvis Ja doaktárat geat fitnet maŋŋečoalis Ii leat ávki vuordinlanjas oađđit Juo mii leat fal ollen dán márkanis oainnát mu bures ja buolliviidna fárpalis Muhto maid biruid mii galgat juhkat go min ráinnas duottar čáhci lea šaddan kloakkjohka Go fasttes ságat gullojit min márkanis de ferte leamen Duolva Duottar it don dárbbaš árvalit Eat mii leat beakkánat it don dárbbaš gáđaštit Muhto mis leat roavva teavsttat fertet measta bálvalit </em></p>
<p><em type="italic">Geardun </em></p>
<p><em type="italic">Muhto biro fuorrá jus duohtadat mu olbmuid dahje sohkamuora De gal fertet viehkalit In leat stuoris muhto guovttis leaba mu maŋábealde, dieđán soai álo leaba mu sealggi várjaleamen Ožžot vaikko čuođiguovttelogi dáčča muhto sámi varra lea olu gievrrat go guollehádja Várut skihpár dearpalan du dego livččet spihkár It boađe lihkkat, vuoiŋŋat ráfis Guhkkin davvin dávggáid vuolde, leat gullan ođđasa Vaikke mun ledjen lulde, muittán dalle go bierggut dulde Lei heahpat dadjat mun lean eret Guovdageainnus Liikká márkan lei mu váimmus Ledje čáhppes balvvat áimmus Media čálii juohkelágan ruskaáššiid birra Muhto ovtta diŋgga galggat diehtit unna cihppa Ii dat mearkkaš ahte olles márkan lean das váldán stuorra bihttá </em></p>
<p><em type="italic">Geardun </em></p>
<p><em type="italic">Ále bala, ále bala vuodjit min márkana čađa Ále bala, ále bala vuodjit min márkana čađa Geahča mun lean Guovdageainnus eret </em></p>
<p><em type="italic">Geardu </em></p>
<p>Dán ráppalávlagis leat golbma vearssa ja geardun lávlojuvvo njelljii. Lávlla álgá geardumiin mii lea strofa mas leat njeallje linnjá vearsa mii boahtá guktii juohke háve. Vuosttaš vearssas lea strofa mas leat 14 linnjá, seamma nuppi vearssas ja goalmmát vearssas ges dušše golbma linnjá. Goalmmát vearsa lea dakkár oanehis oasáš mii lea ovdal maŋimuš gearduma mii loahpaha lávlaga. Lávlagis lea rock-beata, el-gitára čuojahuvvo miehtá lávlaga lea maiddái solo gaskal goalmmát vearssa ja maŋimuš gearduma. Dát ii leat dakkár jaskes lávlla, beata (duogášmusihkka) lea hui garas ja muhtin láhkai hui almmaštáhkas. Orru hui dehálaš Duolva</p>
<p>Duoddarii muitalit ahte sii leat <span type="quote">“garra bártnit Guovdageainnus eret”</span>.</p>
<p>Allitterašuvnnaid gávdnat miehtá lávlaga ja leat allitterašuvnnat konsonánttain m, d, s, g ja b.</p>
<p>Gearduma vuosttaš linnjás lea <span type="quote">“ G eahča mun lean G uovdageainnus eret”</span> ja nuppi linnjás ges <span type="quote">“Oaččun go m un m u ruovttu presenteret”</span> . Vuosttaš vearssas oaidnit nuppi linnjás go mo alliterašuvnna lea ráhkadan b-jienain <span type="quote">“ B oran njuoska b ierggu ja in goassege p usse b ániid”</span> .</p>
<p>Sátni <em type="italic"><span type="quote" xml:lang="eng">“pusse”</span> </em>vuosttaš bustáva jietnaduvvo hui seamma láhkai go b-jietna. Čihččet linnjás ges allitterašuvnnaš <span type="quote">“Mis leat doaktárat g eat vudjet g árrenoaivvis”</span> . Oktanuppelogát linnjás m-jienain <span type="quote">“ M uhto m aid biruid m ii galgat juhkat go m in ráinnas...”</span> . Vuosttaš vearssa maŋimuš linnjás maid m-jienaid <span type="quote">“ M uhto m is leat roavva teavsttat fertet m easta bálvalit”</span> . Nuppi vearssa vuosttaš linnjá allitterašuvdna lea m-jienain. Goalmmát linnjás oidno m-jiena ja s-jiena allitterašuvdna <span type="quote">“In leat s tuoris m uhto guovttis leaba m u m aŋábealde, dieđán s oai álo leaba m u sealggi várjaleamen”</span> . Njealját vearssas fas hui čielga g-jiena allitterašuvdna <em type="italic">“...olu </em>g ievrrat g o g uollehádja” . Gávccát linnjás <span type="quote">“...muittán d alle go bierggu d ulde”</span> ja logát linnjás <span type="quote">“Liikká m árkan lei m u váimmus”</span> . Goalmmát vearssas ges vuosttaš linnjás “... m in m árkana <em type="italic">čađa” </em>. </p>
<p>Assonánsat lea ee. gearduma njealját linnjás <span type="quote">“...j u s olbmot dan m u s jerret”</span> . Vuosttaš vearssas lea guđát linnjás eanet <span type="quote">“Ja mu r uo ktu j uo hke healgga lea min r á hkis N á sti”</span> ja guoktenuppelogát linnjás <span type="quote">“...ferte leamen D uo lva D uo ttar...”</span> . Nuppi vearssas lea vuosttaš linnjás vallji assonánsa <span type="quote">“M u hto biro f uo rrá j u s d uo htadat m u olbmuid dahje sohkam uo ra”</span> .</p>
<p>Goalmmát linnjás oaidnit maid ollu assonánsa sihke uo ja ea-diftoŋŋaiguin <span type="quote">“In l ea t st uo ris muhto g uo vttis l ea ba mu maŋáb ea lde, dieđán s oa i álo l ea ba mu s ea lggi várjal ea men ”</span>. Viđát linnjás veahá unnit assonánsa ja Buljo lea stoahkan sániiguin <span type="quote">“Várut sk i hpár dearpalan du dego livččet sp i hkár”</span> . Golbmanuppelogát ja njealljenuppelogát linnjás de ges assonánsa dahje bealleriibma <span type="quote" xml:lang="nob">“...unna c i hppa”</span> ja <span type="quote">“...stuorra b i httá”</span> mii maid lea antitesa.</p>
<p>Geardumis lea juohke njealji linnjás seamma loahppa riibma <span type="quote" xml:lang="nob">“... eret ”</span>, <span type="quote" xml:lang="eng">“...present eret ”</span>, <span type="quote">“...viehkan eret ”</span> ja <span type="quote">“...mus j erret ”</span> . Vuosttaš vearssas dáhpáhuvvá juoidá mii lea hui dábálaš ráppas, ráppár njiellá loahppakonsonánttaid ráppedettiin. <em type="italic"><span type="quote">“...dego sáttobábir”</span> </em>ja <em type="italic">“...pusse </em><em type="italic">bániid” </em>eai deattuhuvvo linnjá maŋimuš sániid loahppakonsonánttat nu čielgasit ja dainna lágiin ráhkaduvvo loahppariibma. Viđát ja guđát linnjá vuosttaš vearssas lea loahppariibma <em type="italic"><span type="quote">“...livččii čáhci”</span> </em>ja <em type="italic"><span type="quote">“...ráhkis násti”</span> </em>, <em type="italic">hci </em>jietna ja <em type="italic">st </em>jietna sulastahttet lassin loahppavokálii. </p>
<p>Čihččet ja gávccát linnjás ges <span type="quote">“...vudj et gárrenoaivv is ”</span> ja <span type="quote" xml:lang="nob">“...fitn et maŋŋečoal is ”</span> , lassin maŋimuš sániid loahppariimmaide de leat maiddái seamma ollu stávvalat dáin sániin. Gávccát linnjá loahppariibma riibme fas logát linnjáin <span type="quote">“...buolliviidna fárpa lis ”</span> danne go ovccát linnjá daddjo hui jođánit, eahpečielgasit ja addá logát linnjái eanet deattu. Guoktenuppelogát, golbmanuppelogát ja vihttanuppelogát linnjás ges loahppariibma párahisstávvalvearbbaiguin <span type="quote">“...árval it ”</span> , <span type="quote">“...gáđašt it ”</span> ja <span type="quote">“bálval it ”</span> . Nuppi vearssas eai leat nu ollu loahppariimmat go vuosttaš vearssas ja loahppariibma lea baicce linnját nu mo omd. <em type="italic">“Ožžot vaikko </em>čuođiguovttelogi d áčča muhto sámi varra lea olu gievrrat go guolleh ádja ” . Dá čč a ja há dj a sániin jietnaduvvojit guovddáškonsonánttat seamma láhkai mii daga čielgasat riimma. Viđát linnjás ges <span type="quote">“...skihp ár ”</span> ja <span type="quote">“...spihk ár ”</span> loahppariibma. Gávccát linnjás fas <em type="italic">“Vaikke mun lean </em>lulde , muittán dalle go bierggu dulde ” . Ovccát, logát ja oktanuppelogát linnjás lea loahppariimmat <span type="quote">“...Guovdageainn us ”</span> , <span type="quote">“...váimm us ”</span> ja <span type="quote">“...áimm us ”</span> sánit lokatiivvas ja main lea nasála duppalkonsonánttat ovddal –us loahpa. Maŋimuš loahppariibma lea nuppi vearssa guokte maŋimuš linnjáin <span type="quote" xml:lang="nob">“...unna cihpp a ”</span> ja <span type="quote">“...stuorra bihtt á ”</span> gos loahppa vokála jietnaduvvo seamma láhkai Guovdageainnu suopmanis mainna Buljo ráppe. </p>
<p>Ráppateavsttas geardduhuvvojit sánit ja sátnejoavkkut nugo <em type="italic">Guovdageainnus eret </em>, <em type="italic">buolliviidna </em>, <em type="italic">biro </em>, <em type="italic">roavis </em>ja <em type="italic">márkan </em>iešguđetge sojahemiin. <em type="italic">Guovdageainnus eret </em>dahje <em type="italic">eret </em></p>
<p><em type="italic">Guovdageainnus </em>geardduhuvvo geardumin ja guktii muđuid, vuosttaš háve vuosttaš vearssas ja nuppi háve fas nuppi vearssas. <em type="italic">Buolliviidna </em>geardduhuvvo guktii nuppi vearssas <em type="italic">“Jugan </em><em type="italic">buolliviinna dego livččii čáhci” </em>ja <em type="italic"><span type="quote">“...ja buolliviidna fárpalis”</span> </em>. Buolliviidna lea dat garraseamos alkohola ja leat dušše dat <span type="quote">“garrasepmosat”</span> geat dan juhket dego livččii čáhci. </p>
<p>Buolliviidna lea maid geavahuvvon omd. kontrolleret sápmelaččaid. Ráppas gal sáhttet leat gárrusánit ja sátni <em type="italic">biro </em>geardduhuvvo guktii vuosttaš vearssa álggus <em type="italic">“Muhto biro fuorrá jus </em><em type="italic">duohtadat...” </em>ja nuppes oktanuppelogát linnjás nuppi vearssas <em type="italic">“Muhto maid biruid mii </em><em type="italic">galgat...” </em>. Adjektiiva <em type="italic">roavis </em>geardduhuvvo nuppi vearssa vuosttaš linnjás ja maŋimuš linnjás <span type="quote">“...mun lean roavis dego sáttobábir”</span> ja <span type="quote">“Muhto mis leat roavva teavsttat...”</span> . Lávlla lea </p>
<p>Guovdageainnu birra ja davvisámegielas gohčodat báikki mii leat dakkár sturrodagas márkanin. Sátni <em type="italic">márkan </em>geardduhuvvo guhttii, guktii vuosttaš vearssas, guktii nuppi vearssas ja guktii goalmmát vearssas. Márkan lea sátni mii geavahuvvo dan sadjái go Guovdageaidnu. </p>
<p>Guovdageidnui man dadjet amaset dušše báibmat sáni Guovdageaidnu miehtá lávlaga.</p>
<p>Márkan orru hui divrras ráppa-mun persovdnii ovdamearka nuppi vearssa logát linnjás <em type="italic"><span type="quote">“Liikká márkan lei mu váimmus”</span> </em>. </p>
<p>Antitesat dahje vuostálasvuođas leat vuosttaš vearssa guoktenuppelogát linnjás <em type="italic">“...go min </em>ráinnas duottar čáhci lea šaddan kloakkjohka ” . Das lei ollu sáhka dan áigge go </p>
<p>Guovdageainnus váillui buhtes juhkančáhci. Nuppi vearssas ges njealját linnjás <span type="quote">“...čuođiguovttelogi dáčča muhto sámi varra lea olu gievrrat...”</span> gos mun persovdna ovddasta sápmelaččaid ja dáččat leat sápmelaččaid vašálaččat. Nuppi vearssas leat guđát linnjás antitesat ges <em type="italic"><span type="quote">“It boađe lihkkat, vuoiŋŋat ráfis”</span> </em>, eallin dahje jápmin. Čihččet ja gávccát linnjás ges <em type="italic"><span type="quote">“Guhkkin davvin dávggáid vuolde...”</span> </em>ja <em type="italic"><span type="quote">“...vaikke ledjen lulde...”</span> </em>, Sápmi ja dáččaid máilmmis, oadjebasvuođas ja vašálaččaid luhtte. </p>
<p>Ráppa-mun lea muhtin gánda gii lea Guovdageainnus eret, ii heahpan muitaleames dan ja lea rámis iežas ruovttubáikkis, vaikke ovdanbuktá ollu stereotiippaid ja heajos áššiid iežas ruovttubáikki birra. <em type="italic">Guovdageainnus eret </em>ráppalávlagis leat máŋga buohtastahttima. Vuosttaš vearssa vuosttaš linnjáin <em type="italic"><span type="quote">“Mun lean Guovdageainnus eret, mun lean roavis dego sáttobábir”</span> </em>sániiguin áigu ráppa-mun ovdanbuktit iežas dego garra ja gievrras bárdni. Ráppa-mun lea meahccealmmái gii geavaha ollu áiggi skohteriin dat muitaluvvo metaforain <em type="italic">“Mus lea skuhter </em>dat lea mu buoremus olmmái ” . Miehtá ráppalávlaga ovdanbuktá ráppa-mun persovdna ovdagáttuid sápmelaččaid ja eandalii ge sámi almmáiolbmuid birra, nugo ahte sápmelaččat leat juhkkit, leat roavvát, primitiiva ja veahkaválddálaččat. <em type="italic">“Jugan buolliviinna dego livččii </em><em type="italic">čáhci” </em>, <em type="italic"><span type="quote">“Mun lean roavis dego sáttobábir”</span> </em>, <em type="italic">“Boran njuoska bierggu ja in goassege pusse </em><em type="italic">bániid” </em>, <em type="italic"><span type="quote">“Várut skihpár dearpalan du dego livččet spihkár”</span> </em>ja <em type="italic">“It boađe lihkkat, vuoiŋŋat </em><em type="italic">ráfis” </em>. Maiddái ovdagáttut Guovdageainnu birra meannuduvvojit ráppateavsttas nugo ahte guovdageaidnulaččat leat juhkkit, nissonvealaheaddjit, veagalváldit, doaktárat mat vudjet gárrenoaivvis ja nu ain. Vuosttaš vearssa guđát linnjás gitta vearssa lohppii ironiserejuvvojit </p>
<p>Guovdageainnu ovdagáttut. <em type="italic"><span type="quote">“Ja mu ruoktu juohke healgga lea min ráhkis Násti”</span> </em>linnjá muitala ahte mun persovdna liiko Násttis finadit, mii lei ovddeš diskotehka/olgobáiki </p>
<p>Guovdageainnus. Čihččet, gávccát ja ovccát linnjás muitaluvvo ahte Guovdageainnus leat doaktárat geat vudjet gárrenoaivvis, fitnet maŋŋečoalis ja ii leat ávki sin vuordit vuordinlanjas vaikko oađašit doppe. Logát linnjás <em type="italic">“Juo mii leat fal ollen dán márkanis oainnát mu bures ja </em><em type="italic">buolliviidna fárpalis” </em>suohtastallojuvvo ovdagáddu ahte guovdageaidnulaš lea juhkki. </p>
<p>Oktanuppelogát linnjás geahččala ráppa-mun vuoigadahttit ja čilget manne sii leat nu alkohola váibmilat, <em type="italic">“Muhto maid biruid mii galgat juhkat go min ráinnas duottar čáhci lea šaddan </em><em type="italic">kloakkjohka” </em>. Ráppa-mun váldá maiddái ovddasvástádusa buot dáin heajos dáhpáhusain mat leat dáhpáhuvvan Guovdageainnus vuosttaš vearssa guoktenuppelogát linnjás <em type="italic">“Go fasttes </em><em type="italic">sánit gullojit min márkanis de ferte leamen Duolva Duottar it don dárbbaš árvalit” </em>. Ráppa-mun ironisere iežaset ja dan ovddasvástádusa maid leat váldán vuosttaš vearssa maŋimuš linnjáin <em type="italic"><span type="quote">“Eat mii leat beakkánat it don dárbbaš gáđaštit”</span> </em>ja <em type="italic">“Muhto mis leat roavva teavsttat </em><em type="italic">fertet measta bálvalit” </em>. Duolva Duottar-gánddat eai leat beakkánat ja sin eai galgga gáđaštit muitala ráppa-mun, go unna servodagas sáhttet gáđaštit ja sii ballet das. Maŋimuš linnjás ges muitala ironalaččat ahte sis leat roavva teavsttat ja danne galget mahkáš bálvalit sin, vaikke eai hálit ahte galget váldit sin teavsttaid áibbas duođalažžan. </p>
<p>Nubbi vearssa álggus áitá ráppa-mun muhtima gean gohčoda fuorrán. Jus fuorrá duohtada mun-persovnna dahje mun-persovnna sogalaččaid de leaba guovttis (árvideames joavkku nuppi ráppejeaddjit Skum ja Gaup) geat várjaleaba mun-persovnna. Mun-persovdna muitala maiddái ahte son sáhttá dearpalit dan <span type="quote">“fuorá”</span> dego livččii spihkár jámas. In jáhke ahte lea muhtin nieidda birra gean atnet fuorrán gean áitet muhto dážaid geat leat áittan sápmelaččaide, njealját linnjá duođašta dan: <em type="italic">“Ožžot vaikko čuođiguovttelogi dáčča muhto </em><em type="italic">sámi varra lea olu gievrrat go guollehádja” </em>. Okta Norgga riggodagain, kulturmearkkain ja mainna dinejit lea guolásteapmi ja guolli, <span type="quote">“guollehádja”</span> ovddasta dážaid riggodaga ja kultuvrra válddi sápmelaččaid badjel. </p>
<p>Nuppi vearssa loahpas cealká ráppa-mun ahte lea hui buorre iežas ruovttubáikái,</p>
<p>Guovdageidnui, ja rámis dainna,. Čihččet linnjás álgá dát oassi allušuvnnain Isak Saba <em type="italic">Sámi </em>soga lávlagis <span type="quote">“ Guhkkin davvin dávggáid vuolde , leat gullan ođđasa”</span> ja dat sáhttá nannet oktiigullevašvuođa sihke sápmelaččaid ja guovdageaidnulaččaid gaskkas geat guldalit dán ráppa. <em type="italic">Guhkkin davvin dávggáid vuolde </em>lea sámeeana ja doppe lea oadjebasvuohta. Vearssa loahpas áigu rámidit ja nanusmahttit guovdageaidnulaččaid ja sin beaggima. Gávccát linnjás lea retro-perspektiiva ja metafora <span type="quote">“Vaikke mun ledjen lulde, muittán dalle go bierggut dulde ”</span> , dalle go vearrámus áššit, rohcošanáššit begge garraseamos riikkamediain. </p>
<p>Rauna Kuokkanen (2008) čállá ahte veahkaváldi nissoniid vuostá sámeservodagas lea hui unnán dutkojuvvon fáddá. Sámi álbmoga iešgovva lea guhká leamaš <span type="quote">“ráfi álbmot”</span> geat eai soađa ja dat boahtá bures ovdan ee. <em type="italic">Sámi soga lávlagis </em>. Guovdageainnus lea gullon ollu mediain rohcošanáššit vuolleahkásaš nieiddaid vuostá ja dat lea dehálaš muitit ahte nieiddaiguin rohcošeapmi ii leat dušše ráddjejuvvon Guovdageidnui. Seksuálalaš veahkaválddálašvuohta ja rohcošeamit dáhpáhuvvet miehtá Sámi ja muđuige máilmmis. </p>
<p>Geassemánus 2005 dollui almmolaš čoahkkin Guovdageainnus rohcošemiid birra, gos ságastalle ee. man láhkai nieiddat givssiduvvojedje seksuálalaččat nuoraidskuvllas.</p>
<p>Oahpaheaddji Anton Dahl muitalii ahte lea oaidnán gánddaid čárvemin nieiddaid hárčegaskii go vázzet meattá. Dahl mielas lea stuorra dárbu bargagoahtit gánddaid guottuiguin.</p>
<p>Pedagogalaš-psykologalaš bálvalusa jođiheaddji Marit Triumf dadjá ahte gánddat ja albmát ohppet ahte eai dárbbaš beroštit jus nieiddat dahje nissonolbmot dadjet <span type="quote">“ii”</span>. Guovdageainnu suohkana sátnejođiheaddji ja <em type="italic">Dievddut </em>-searvi oaivvildedje ahte almmáiolbmuid bargguhisvuohta lei okta sivvan vuolleahkásaš nieiddaiguin rohcošeapmái, ja dákkár čilgehusat sáhttet eambbo vahágahttit go veahkehit áddet rohcošemiid. Dákkár čilgehusat sáhttet <span type="quote">“beastit”</span> almmáiolbmuid sin ovddasvástádusas (Kuokkanen 2008: 29, 35-36 (Pulk 2005) ja 37). </p>
<p>Ráppa-mun heahpanii lohkat ahte son lei Guovdageainnus eret, vaikke márkan lei su váimmus, vaikke son dovddai gullevašvuođa ja ráhkisvuođa Guovdageidnui ja sápmelašvuhtii. Báikkálaš ja kultuvrralaš gullevašvuođas ii lean šat nu rámis go beaggigođii ahte sii leat rohcošeaddjit. Oktanuppelogát linnjá metafora <span type="quote">“Ledje čáhppes balvvat áimmus ”</span> ledje dat heajos ságat ja áššit mat ledje Guovdageainnus ja Guovdageainnu birra. Guokte maŋimuš linnjá nuppi vearssas leat hui miellagiddevaččat, danne go de fas muitališgoahtá dálááiggis ahte eai buot báikki olbmot leat rohcošeaddjit <em type="italic">“Muhto ovtta diŋgga galggat diehtit </em><em type="italic">unna cihppa” </em>ja <em type="italic"><span type="quote">“Ii dat mearkkaš ahte olles márkan lean das váldán stuorra bihttá”</span>. </em>Ráppa-mun suodjala ja várjala iežas báikki ja báikki olbmuid geat eai leat rohcošeaddjit, muhto ii doarjjo rohcošeddjiid. Ruovttubáiki ovddasta maid sin bajásgeassima, eallima, soga, kultuvrra, duogáža ja sápmelašvuođa. Lávlaga geardun čájeha ahte ráppa-mun lea rámis leat </p>
<p>Guovdageainnus eret ja lea ovdánbuktimin ruovttubáikki. Son lea ieš muitaleamen iežaset birra ja defineremin makkár albma guovdageaidnulaš lea ja oktanaga cuiggodeamen iežas olbmuid. Diskursa <span type="quote">“eará”</span> birra mii doalvu ovdagáttuid nu mo ahte sápmelaččat leat primitiiva álbmot ja guovdageaidnulaččat leat juhkkit viidáseappot ee. medias, ja dan ii dohkket ráppa-mun. Álgoálbmogiid historjá lea muitaluvvon kolonisttaid perspektiivvas ja dat lea maid sivvan ahte leat boasto ja negatiiva ovdagáttut álgoálbmogiid birra, sápmelaččaid ja guovdageaidnulaččaid birra (vrd. Smith 1999: 1-2,21, 31-32). Ráppa-mun ii dušše bealuš iežas, muhto olles iežas birrasa, ruovttubáikki ja servodaga ja dat ii leat individualisma.</p>
<p>Álgoálbmot ja sámi máilmmiáddejumis lea oktasašvuohta hui dehálaš ja deháleabbo go individualisma. Ovttaskas olmmoš lea guovddážis oarjemáilmmi servodatdutkamis ja 1900-logus váikkuhii sosiáladarwinisma servodatdiehtaga individualismma ahte oarjemáilbmi lea siviliserejuvvon ja <span type="quote">“eará”</span> lea primitiiva (Smith 1999:53). Sápmelaččat leat maid adnojuvvon primitiivan. Qvigstad oaivvildii ahte sápmelaččat leat primitiiva álbmot. Dan vuostálastá ráppa-mun persovdna <em type="italic">Guovdageainnus eret </em>ráppas (vrd. Hansen 1992: 54). </p>
<p>Ráppa-mun hállá sihke dážaide ja sápmelaččaide. Son muitala ahte sápmelaččaiguin ii galgga bieguhit, muđuid son dearpala sin ruovttoluotta. Ráppa-mun definere iežas ruovttubáikki ja báikki olbmuid ovdanbuvttedettiin ja ironiseredettiin ovdagáttuiguin ja heajos beaggimiin.</p>
<p>Ráppa-mun cuiggoda ruovttubáikki heajos láhttema ja beaggima. Son muitala roavva gielain ja suohtastallamiin ahte ná ii leat dohkálaš láhttet. Son bilkida sihke iežas ja vearredahkkiid, erenomážit rohcošeddjiid. Nuppi vearssas muitala mo dát heajos beaggin váikkuhii sutnje persovnnalaččat ja ahte eai buohkat Guovdageainnus leat rohcošeaddjit. Goalmmát vearssas hástala ráppa-mun olbmuid boahtit sin ruovttubáikái, <em type="italic">“Ále bala, ále bala vuodjit min márkana </em><em type="italic">čađa” </em>. Dán linnjá sáhttá áddet guovtti láhkai, ahte olmmoš ii galgga ballat ahte buohkat leat rohcošeaddjit, muhto jus álget bieguhit sin dahje hállat fasttiid Guovdageainnu birra, de gal dearpalit ja olbmot leat várjaleamen guhtet guoibmáset. Dat lea ráppalávlaga fáddá. 6. Čoahkkáigeassu ja analysaoasi digaštallan </p>
<p>Sámi pioneara ja underground ráppajoavku Áivan ráppe sihke ráhkisvuođa, festema ja eallinoainnu birra. Áivan cuiggoda servodaga ja heajos áššiid suohtastallamiin, bilkidemiin ja ironiijain. Erenomážit <em type="italic">Dat ledjen mun </em>-lávlagis cuiggodit ja bilkidit dakkáriid geat eai ane earáid seksuálalaš rájáid árvvus. Ráppa-mun lea oaguheaddji gii muitala maid háliida dahkat ja maid lea dahkan iežas oaffariin. Dán ráppateavsttas eai leat go moadde eufemismma ja lea hui njuolggočoalli giella. Sii leat ráhkadan loahppariimma go eai jienát loahppakonsonántta linnjái maŋimuš sániid ja assonánsa mearrida loahppariimma. <em type="italic">Dat ledjen mun </em>teavsttas leat maid dárogielsánit sojahuvvon sámegielgrammatihkain nugo <em type="italic">kvalbma </em>ja <em type="italic">oppblåsbardohkkái </em>. </p>
<p>Lávlaga beata ráhkada unohis dovddu guldaleaddjái mii muittuhastá ahte dákkár seksuálalaš hálut ja dagut eai leat dohkkehuvvon dahje dábálaččat. Sámis ja Guovdageainnus leat leamaš doarvái seksuálalaš illasteamit ja rohcošeamit (vrd. Ege 2006).</p>
<p>Go Áivan ráppe sámegillii ášši birra mii lea beaggán miehtá iežaset ruovttubáikki, de servet maid sápmelaččaid digaštallanbáikin, dahje mo Minstrelli (vrd. 2017: 222-223) gohčoda</p>
<p><em type="italic">Indigenous counter-public sphere </em>gos álgoálbmogat digaštallet servodatáššiid, iežaset áššiid, iežaset diskurssain. </p>
<p>Jus dakkár seksuálalaš illasteamit leat gohčoduvvon Guovdageainnu dahje Sámi árbevierrun, de ii mearkkaš ahte lea buorre árbevierru, ja dat sáhttá geavahuvvot duolbmut dásseárvvu ja dihto olmmošjoavkkuid (vrd. Kuokkanen 2009: 164-165; LaRocque 1997; Green 2001,</p>
<p xml:lang="nob">Blaney 2003; Martin-Hill 2003; Dentale 2006; Kuokkanen 2008b).</p>
<p>SlinCraze debuhttalávlla <em type="italic">Givssideapmi </em>searvá almmolaš digaštallamii dakkár máilmmiviidosaš áššiin mii ii gula dušše Sápmái. Ráppa-mun hállá ee. Norgga stáhtaministarii kollektiiva váttisvuođa birra man áiggošii eastadit. Ráppateavsttas geardduhuvvo skuvla. Dainna geardduhemiin muittuha ahte skuvllas dat lea ovddasvástádus go mánát givssiduvvojit doppe. Nu son áigu fáhtet politihkkáriid fuomášumi ja dan son geahččala dáinna lávlagiin (vrd. Nærland 2015: 51). Dego dain ráppateavsttain mat ráppejuvvojit Guovdageainnu suopmaniin, de lea hui dábálaš ahte a- ja á-vokálat jietnaduvvojit seamma láhkai ja nu šaddá das čielga assonánsa. <em type="italic">Givssideapmi </em>-lávlagis lea vallji anaforat ja alliterašuvdna lea eanaš m- ja d-jienain dahkkon. Ráppa-mun lea hui duostil ja rehálaš go muitala mo su givssidit. Eai leat galle nuora geat duste dalle dahje dál dahkat dan, muhto Nils Rune Utsi dagai dan. </p>
<p>SlinCraze nubbi lávlla man lean guorahallan lea <em type="italic">Suhtadit </em>, mii lea okta dain sámi ráppain mii lea stiillalaččat alimus dásis ja das hui čavga ja čuoddjilis flowa. Dán lávlaga flowa muittuha </p>
<p>Eminem flowa danne go SlinCraze lea geavahan das seamma gielalaš váikkuhangaskaomiid go Eminem, omd. interjekšuvnnaid čilget daguid ja dovdduid.</p>
<p>Ráppateavsttas leat antitesat mat sirrejit ja bidjet sápmelaččaid ja dážaid vuostálagaid ja ráppa-mun lea sápmelaččaid bealde go ieš lea sápmelaš. Dás lea ollu duppalgulahallan ja ráppa-mun hállá sihke sápmelaččaide ja dážaide geat leat sápmelaččaid koloniseren ja badjelgehččet, ja danne vašálaččat. Dán lávlaga sáhttá juohkit guovtte sadjái: vuollánan-oassái ja morránan-oassái. Morránan-oasis čielgagohtet ráppa-mun jurdagat ja son álgá juogadit dekoloniserejeaddji jurdagiid, nugo omd. ásahit sierra sámi stáhta. Dát ráppateaksta muittuha</p>
<p><em type="italic">Suola ja noaidi </em>luohtedajahusaid duppalgulahallama. Vaikke lyrihkaguorahallamiin ráppa-mun orru vuolláneamen ja šiitimin dekoloniserejeaddji jurdagiid, de sámi kultuvrralaš duogážiin áddet dan aktivisma hástalussan (vrd. Gaski 1987:52). </p>
<p>Dán <span type="quote">“ideála digaštallandilálašvuođas”</span> sáhttá evttohit sierra sámi stáhta ja eará kontroversiealla áššiid mat eai livčče dohkkehuvvon digaštallat stáhta dahje girku diskurssas, omd. Norgga sámedikkis (vrd. Barker ja Jane 2016: 232-233, 614). SlinCraze searvá maiddái sápmelaččaid iežamet almmolaš digaštallamii go cuiggoda man láhkai stuorraservodat meannuda sápmelaččaid ja dan láhkai mearridat mii ieža mo ja man birra ságastallat (vrd.</p>
<p xml:lang="nob">Minestrelli 2017: 222-223).</p>
<p>Ailu Valle spiehkasta dain earáin rappáriin geaid ráppateavsttaid lean guorahallan, sihke stiilla ja fáttá dáfus. Son ii leat Guovdageainnu suohkanis eret ja lea áidna dán guorahallamis gii ii gula dohko. Ailu Valles lea eará suopman ja eará sátnevuorká. Son geavaha eará sániid ja dadjanvugiid go eará sámi ráppárat. <em type="italic">Bággu geargat </em>ráppateavsttas lea son viššalit geavahan lyrihkalaš tropaid, figuvrraid, loahppariibma, assonánsa ja alliterašuvdna lea measta juohke linnjás. Ailu Valle ráppe ja cuiggoda <em type="italic">Bággu geargat </em>lávlagis kapitalismma ja materialismma árvvuid. Maiddái otná kapitalisttalaš servodaga dieđuid juohkima meannuda. Sámi mánát bajásgessojuvvojit eará árvvuiguin go ovdal, dieđuiguin mat leat hábmejuvvon kolonisttain stivren dihtii min (vrd. Smith 1999: 31-32). Ailu Valle cuiggoda teknologiija ja ođđa áiggi eallinvuogi suohtastallamiin, seamma láhkai go Biret Elle juoigá <em type="italic">Áiggit leat nu nuppástuvvan </em>luođis (Biret Elle 1977). </p>
<p>Ironiijain ja duppalgulahallamiin rápmo ráppa-mun man buorre dat kapitalisttalaš eallin lea, muhto mii áddet dan láhkai ahte son cuiggoda dan ja son áibbaša máhccat <span type="quote">“golli vássánáigái”</span> ja ovdakoloniála vieruide ja vugiide. Dát gohčoduvvo nativisma (vrd. Kuokkanen 2009:165).</p>
<p>Ii leat dušše SlinCraze gii lea duostan namuhit sierra sámi stáhta, Duolva Duottar joavku ráppe mo livččii jus livččii sierra sámi stáhta lávlagis <em type="italic">Samestaten “Jos du namma lea Ola </em></p>
<p><em type="italic">Nordmann, de nama fertet rievdadit. Muđuid bohtet sámeeiseválddit du eatnamiid rievidit”. </em></p>
<p>Ráppateaksta man lean guorahallan dán dutkamis Duolva Duottar joavkkus, lea</p>
<p><em type="italic">Guovdageainnus eret </em>gos leat ráhkadan loahppariimma nugo eanaš ráppárat dahket go eai jietnat loahppakonsonántta ja maŋimuš vokálat riibmejit. </p>
<p>Ráppa-mun lea gánda Guovdageainnus eret ja son ii heahpan muitaleamis dan ja lea rámis leat guovdageaidnulaš, vaikko son ovdanbuktá ovdagáttuid ja heajos áššiid Guovdageainnu birra. Dán ráppateavsttas viggá ráppa-mun leat hui garas, maskuliidna, duostil ja veahkaválddálaš. Ráppa-mun áitá muhtima gean gohčoda <span type="quote">“fuorrá”</span>, dáidá baicce leat cielossátni dážii gii su bieguha. Dát lávlla čállui dalle go Guovdageainnus bohte ollu rohcošan áššit oidnosii medias ja Duolva Duottar áiggui buoridit Guovdageainnu beaggima. Ráppa-mun orru váldimin ovddasvástádusa báikki heajos beaggimii ja muhtin olbmuid láhttemii, vaikke Guovdageainnus eai buohkat háliidan váldit ovddasvástádusa daid áššiide (vrd.</p>
<p>Kuokkanen 2008: 29, 35, 36).</p>
<p>Lávlagiin definerejit ieža makkár guovdageaidnulaš lea erenomážit ironiijain ja duppalgulahallamiin. Ráppa-mun cuiggoda ja bilkida sin geat bilidit ruovttubáikki beaggima ja loaktima oktanaga go áitá dážaid ahte sii eai galgga duostat bieguhit sápmelaččaid ja čállit fastit Guovdageainnu birra. Dan láhkai defineret sápmelaččat iežamet, ja eai kolonisttat definere dahje gohčot min vaikko manin (vrd. Smith 1999: 1, 2, 21, 32). 6.1 Konklušuvdna</p>
<p>Dál áiggun vástidit iežan masterdutkosa čuolmma mo sámi ráppa doaibmá almmolaš digaštallanbáikin ja mo ovddiduvvo lyrihkkan ja kollektiiva jietnan.</p>
<p>Lyrihkalaččat lea davvisámegielat ráppas ollu allitterašuvdna, loahppariibma ja assonánsa.</p>
<p>Sámi ráppa ii leat dušše roavva ja fasttet sánit maid sii huiket, juohke sánis lea deaddu ja váikkuhanmunni. Eufemisma lea geavahuvvon sámi ráppas garvit roavvasit seksuálalaš sániid nugo anašit ja vuolledábiid namahusaid. Antitesaid gávdnat ollu sámi ráppas ja dábáleamos antitesaoktavuohta lea sápmelaččaid ja dážaid gaskkas. Ollu sáhka mun, mii, min geat vuostálastet su, sii ja sin. Ráppalávlagiin mat ráppejuvvojit Guovdageainnu suopmaniin lea assonánsa a- ja á- vokálain go dat jienat jietnaduvvojit hui seamma láhkai.</p>
<p>Loahppakonsonánttat eai ge jietnaduvvo juohke álo linnjáid loahpas jus áigot ráhkadit loahppariimma vokálain. Riimmat dahket álkibun muitit ráppateavsttaid. Riimmain lea nubbi dehálaš funkšuvdna maiddái, dat dahket ráppii musihkalašvuođa. Musihkalašvuohta lea okta lyrihka konvenšuvnnain ja dat duođašta ahte sámi ráppa lea lyrihkka go čuovvu klassihkalaš lyrihka árbevieru masa gullet riimmat, metrum ja eará. Dát dutkkus čájeha ahte sámi ráppárat eai leat dušše gánddat geat <span type="quote">“huiket fasttes sániid”</span>, muhto ovddidit albma musihka, lyrihka ja kultuvrra. Fasttes sániid geavaheapmi gullá gal ráppa vuđđui, go ráppa vuolgá USAas olbmuin geain lei garra eallin ja dárbbašedje ráhkadit vuostejiena badjelgehččiide.</p>
<p>Allušuvdna geavahuvvo ráhkadit oktiigullevašvuođa dovddu ja čujuhit koloniserenhistorjái.</p>
<p>Beatat leat iešguđetlágánat, sihke dakkár mii galgá ráhkadit unohas dovddu guldaleaddjái ja muittuhit ahte ii leat riekta maid ráppa-mun ovddida. Sámi ráppabeatain leat sihke etno-sámi elemeanttat ja rock-musihka gitára elemeanttat. Komersiealla dahje máidnojuvvon sámi ráppa gullo sihke rádiokanálain ja musihkkaappain nugo omd. Spotifyas. Sihke komersiealla ja underground sámi ráppa gullo feasttain, konsearttain ja musihkkaneahttasiidduin. Ráppárat leat hui diđolaččat teavsttaid sisdoalu ektui, ja maiddái teavstta hámi ektui, nu mo buot riimmat čájehit. Juohke sánis lea deaddu, ja sániid oktavuohta lea dárkilit smihtton juoga mii lyrihkas ge lea dovdomearka.</p>
<p>Oktasaš buot dain ráppalávlagiin maid lean analyseren analysaoasis lea ahte dat servet almmolaš digaštallamii eará vugiin go omd. politihkkarat dahket. Dáidda ja ráppa friddja diskursa dahká álkibun ja eambbo dohkkehuvvon garrasat oaiviliid ovddidit eambbo njuolgačoalli láhkai. Public sphere teoriijaid mielde de servet sii sihke máilmmiviidosaš digaštallamiidda ja sámi digaštallamiidda. Sámi ráppa doaibmá friddja digaštallanbáikin gos ráppárat ieža mearridit diskurssa ja dustet sihke suohtastallat duppalgulahallamiin, njuolgga cuiggodit bahádahkkiid ja kolonisttaid daguid gažadit. Sii maid hástalit guldaleddjiid jurddašit eará láhkai, ohcat duohtavuođa ja vuostálastit boastut meannudeami. Sámi ráppárat Áivan,</p>
<p>SlinCraze, Ailu Valle ja Duolva Duottar leat maid gohčoduvvon davvisámegiela váldoráppárin. UiT Árktalaš Universitehta vuosttašamanueansa Ánde Somby gohčoda sin <em type="italic">ráppikálárat </em>. Dan son dahká go sii dustet ovddidit áššiid ja boktalit jurdagiid mat leat otná koloniserejuvvon sámi ja oarjemáilmmi servodagas adnon radikálan, omd. ásahit sierra sámi stáhta, gažadit leat go mii sápmelaččat duođaid <em type="italic">luonddu álbmot </em>ja leaikkastallat rohcošanáššiid birra (vrd. Somby 2017). Sin jietna ja ságastallan leat sihke siskkobeale ja olggobeale Sámi. Sii leat ovdavázzit ja sin ráppa lea dehálaš jietna sámi almmolaš digaštallamis ja dekoloniseremis (vrd. Kuokkanen 2009: 35). 6.2 Loahppasánit </p>
<p>Meannudit sámi ráppa akademalaččat lea leamaš mávssolaš ja áddjás bargu. Lean jearahallan ja dutkan sámi ráppa vuođu. Sámi ráppa lea fáddá man birra lea unnán dutkojuvvon ja lei dárbu oahpásmuvvat ráppašáŋŋerii máilmmidásis ja dan vuođu ovdal go sáhtten čiekŋudit iežan olbmuid ráppii. Lean hui giitevaš go sámi ráppárat leat beroštan ja astan čilget ja muitalit šáŋŋera ja iežaset birra, sámi ráppa historjjá leat čielggadan ja ahte leat rahpasit láidestan mu sámi ráppa máilbmái. Mun lean fuomášan ahte sámi ráppa šáŋŋerin lea hui viiddis ja máŋggabealat, máŋga jiena mat eai leat vuos gullon. Leat ollu underground-ráppárat geaid eanaš olbmot eai leat vuos gullan ráppemin. Máŋga dain sámi ráppáriin geain lean jearahallan muitalit ahte sis leat lávlagat boađi boađi ja underground-ráppárat áiggošedje almmuhit lávlagiid albma skerrui.</p>
<p>Sámi ráppas ja hiphopas lea nu ollu eanet maid dutkat ja meannudit go dan maid dán dutkamii lean čáhkkehan. Livččii hui somá čiekŋudit omd. sámi ráppa terminologiijii ja dadjanvugiide, mo heteronormativiteahta boahtá oidnosii sin ráppateavsttain, ovttasbargu gaskal ráppáriid ja eará musihkkariid.</p>
<p>Mun fuomášin ahte sámi ráppáriin lea buorre oktavuohta ja leat ovttasbargan máŋggain lávlagiin. Jearahallamiin rábmojit guđet guimmiideaset ja dovdet nuppiid ráppenvugiid ja lávlagiid. Sii dohkkehit ahte eai buohkat ráppe seammá láhkai. SlinCraze ja Ailu Valle leaba nuorra sámi ráppáriid ovdagovat, ja eará ráppárat rábmojit sudnos leat hui alla teknihkalaš dássi ráppemis.</p>
<p>Sávan ahte dát dutkamuš rahpá eambbo vejolašvuođaid meannudit sámi ráppa ja hiphop akademalaččat ja addá fuomášumi sihke lyrihkka- ja musihkkašáŋŋerii mii doaibmá nana digaštallanbáikin.</p>
</body></document>
