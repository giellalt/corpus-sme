<document xml:lang="sme" id="no_id"><header><title>Sátnegirjegeavaheami čalmmustahttin neahttasátnegirjji loggafiilla analysa bokte. Sámi gielladiehtaga masterdutkamuš.</title><genre code="science"/><author><person firstname="Berit Merete Nystad" lastname="Eskonsipo" sex="f" born="" nationality="NO"/></author><year>2020</year><publChannel><publication><publisher>UiT</publisher></publication></publChannel><wordcount>16910</wordcount><conversion_status type="standard"/><availability><license type="standard"/></availability><origFileName>https://munin.uit.no/bitstream/handle/10037/18505/thesis.pdf</origFileName><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision$; </version></header><body><p><em type="bold">Ovdasátni </em></p>
<p>Álggos ferten dovddastit ahte mun lean ieš oassi dán dutkanbarggu materiálas, go láven ohcat sániid Neahttadigisániid sátnegirjjis. Mun lean maid leamaš mielde lasiheame sániid davvisámegiela-dárogiela-davvisámegiela neahttasátnegirjái go bargen Giellateknos jagiid 2011–2013.</p>
<p>Lea leamaš miellagiddevaš bargu čiekŋudit sátnegirjji geavahanloggaide, ja iskat mo dat sáhttet čájehit mo sátnegirjjit geavahuvvojit. Mun lean álo liikon bordit bihttáspealuid. Mađi stuorát speallu, dađi suohttaseappot láve leat bordit daid. Dá lea stuorámus ja áddjámus bihttáspeallu maid mun goassege lean bordán. Dál go lean geargan dáinna bargguin, de háliidan giitit buohkaid geat leat veahkehan mu oaidnit gosa daid iešguđetge bihtáid galggan bidjat. Ollislašvuohta lea álo earálágan go iešguhtege bihttá.</p>
<p>Giitu, giitu ja duhát giitu buohkaide geat lehpet mu dorjon ja veahkehan. Giitu Trond</p>
<p>Trosterudii, mu bagadalli, dehálaš ságastallamiin ja rávvagiin. Don leat veahkehan mu gulahallat dihtoriin go lean analyseren materiála. Giitu Elisabeth Schellerii movttiidahtti ságastallamiin skábmaeahkediid čiehkalanjas. Giitu buohkaide geat lehpet goalmmát gearddis, go gierdevaččat lehpet váldán mu vuostá go iežan jearaldagaide dárbbašan vástádusa dalán. Erenomáš giitu Chiara Argesei, gii lea veahkehan ordnet materiála analyserema láhkai. Giitu Sámi dutkamiid guovddážii ja UiT:i, go lean ožžon áiggi čállit dán barggu.</p>
<p>Háliidan vel erenoamážit giitit iežan bearraša, go álo doarjubehtet mu. Giitu ráhkis Petri, go leat movttiidahttán mu čađahit dán barggu, ja go veahkehit mu oaidnit makkár gova mun duođai ledjen bordime. Giitu Jon Mika, Mia ja Petri Matias, go lehpet gierddahallan go eadni čađat čohkká njunni dihtoris. Muitet fal ahte mii nagodit dan maid háliidit!</p>
<p>Dál go maŋemus bihttá lea sajis dán barggus, de beasan bordigoahtit albma bihttáspealuid.</p>
<p>Dasa illudan, go dan in leat máŋgga jahkái dahkan.</p>
<p>Biret</p>
<p><em type="bold">Čoahkkáigeassu </em></p>
<p>Otná teknologiija dahká vejolažžan neahttasátnegirjjis ohcat maiddái sámegiela sojahuvvon sániid, ja dat lea buktán ođđa vejolašvuođaid sámegielat čálliide. Dán dutkamušas guorahalan mo ohcan doaibmá Neahttadigisániid <em type="italic">davvisámegiela-dárogiela-davvisámegiela </em>sátnegirjjis. </p>
<p>Guorahalan guovttelágan <em type="italic">davvisámegiela-dárogiela </em>sátnegirjji. Vuosttaš lea dábálaš sátnegirji ja nubbi lea dakkár toleránta sátnegirjeveršuvdna mas sáhttá ohcat sámegiela sániid geavatkeahttá sámi bustávaid ohcanhámiin. Dasa lassin guorahalan <em type="italic">dárogiela-davvisámegiela </em>sátnegirjji. Guorahallanáigodat lea okta jahki. Mun guorahalan sihke sátnegirjeohcamiid mat addet bohtosa ja mat eai atte bohtosa, nu mun čuvgehan sátnegirjji buriid beliid ja buoridanmuniid. Mu dutkangažaldat lea maid sátnegirjeohcamat sáhttet muitalit sátnegirjegeavaheami birra. </p>
<p>Barggu vuođđun lea leksikográfalaš teoriija, dárkileappot sátnegirjegeavahanteoriija.</p>
<p>Geavahan funktionála leksikográfalaš teoriija, nugo boahtá ovdan Bergenholtza ja Tarpa bargguin. Mu dutkanmetodan lea leamaš guorahallat neahttasátnegirjji loggafiilla. Materiálan lea geavahan Neahttadigisániid <em type="italic">davvisámegiela-dárogiela-davvisámegiela </em>sátnegirjji geavahanlogga. Loggafiilla lean manuálalaččat dihtoris analyseren virolaš cealkagiiguin (eŋg. <em type="italic">regular expressions </em>). Analyserenbarggus lean maiddái ávkkástallan giellateknologalaš reaidduin, earret eará lean geavahan morfologalaš analysáhtoriid. Loggafiilla guorahallan veahkeha čájehit mo neahttasátnegirjjit geavahuvvojit. </p>
<p>Guorahallan čájeha ahte <em type="italic">davvisámi-dáru-davvisámi </em>neahttasátnegirjjit leat ollu geavahusas, ja ahte stuora oassi sátnegirjeohcamiin dáhpáhuvvet skuvla- ja bargoáiggis. Dát čujuha dan guvlui ahte stuora oassi sámegiela čállinproseassas dáhpáhuvvá skuvllas ja barggus, ja dán oktavuođas lea sátnegirjjiin dehálaš funkšuvdna. Lagabui 90 % ohcamiin mat leat dahkkon sátnegirjjiin, leat addán bohtosa. Eanaš sátnegirjeohcamat leat sáni vuođđohámit. Badjel bealli dain ohcamiin mat eai atte bohtosa, eai lihkostuva go geavaheaddji lea čállán ohcanhámi boastut. Eará dehálaš sivva manne ohcamat eai atte bohtosa, lea go ohcansátni váilu sátnegirjjis. Muđui leat ollu eahpelihkostuvvan ohcamat dahkkon eará gillii. Mu dutkan čájeha ahte lea erohus ohcamiin mat leat dahkkon dábálaš ja toleránta sátnegirjeveršuvnnas, ja dat čujuha dan guvlui ahte leat goabbatlágan geavahanjoavkkut mat geavahit dáid sátnegirjjiid. <em type="bold">1 Láidehus </em></p>
<p><em type="italic">Mii sápmelaččat leat hui </em><em type="italic">geargat oamastit vierisgiela sániid, </em><em type="italic">vaikko min iežamet gielas </em><em type="italic">leat vástideaddji sánit. </em></p>
<p>Sieiva sápmelaš, <em type="italic">Sabmelaš </em>25.10.1950 (Solbakk 2006: 40.) </p>
<p>Dien sániid čálii muhtun sieiva sápmelaš 1950-logus <em type="italic">Sabmelaš </em>-bláđđái. Dál, 60 jagi maŋŋel, galggašii leat álkit go goassege ovdal garvit ahte sámegielagat oamastit vierisgiela sániid dalle go min iežamet gielas leat vástideaddji sánit. Jus it dieđe dahje muitte muhtun sáni, de sáhtát álkit iskat sáni sátnegirjjis. Dál dihtoráiggis lea maid nu ahte nu guhká go dus lea telefovdna mielde mainna beasat internehttii, de lea dus maiddái neahttasátnegirji mielde vaikko gosa manažat. </p>
<p>Juste sátnegirjegeavaheamis lean mun beroštuvvan, ja dan mun guorahalan dán barggus gos mun iskkan sátnegirjji geavaheami neahttasátnegirjji geavahanlogga bokte. <em type="bold">1.1 Duogáš </em>Neahttadigisánit lea <em type="italic">davvisámegiela-dárogiela-davvisámegiela </em>neahttasátnegirji mii almmuhuvvui 2013:s. Neahttasátnegirjji vuođđun lea Nils Jernslettena <em type="italic">Álgosátnegirji – </em><em type="italic">samisk-norsk ordbok </em>ja dasa leat lasihuvvon sihke sánit ja báikenamat, ja das leat dál badjel 36 000 davvisámegiela vuođđosáni ja 26 000 dárogiela vuođđosáni. Neahttadigisániid sátnegirječovdosis lea vejolaš ohcat maiddái sániid sojahuvvon hámiid, ja dat lea buktán ođđa vejolašvuođaid sámegielat čálliide. Neahttadigisánit-sátnegirječovdosis leat maiddái ollu eará gielaid sátnegirjjit, earret eará lullisámegiela, anárašgiela, nuortalašgiela ja kvenagiela sátnegirjjit. Trosterud (2019) lea iskan Neahttadigisániid sámegielaid ja kvenagiela sátnegirjjiid geavahusa loggafiillaid vuođul, ja su guorahallan čájeha ahte dát neahttasátnegirjjit leat ollu geavahusas. </p>
<p>Loggafiilla guorahallan veahkeha čájehit mo neahttasátnegirjjit geavahuvvojit. Dan barggus mun čalmmustahtán sátnegirjegeavaheami neahttasátnegirjji loggafiilla analysa bokte. <em type="bold">1.2 Ráddjejupmi ja čuolmmat </em>Mun guorahalan sátnegirjeohcamiid mat leat dahkkon Neahttadigisániid <em type="italic">davvisámegiela- </em><em type="italic">dárogiela-davvisámegiela </em>sátnegirjjis. Guorahalan guovttelágan davvisámegiela-dárogiela sátnegirjji. Vuosttaš lea dábálaš sátnegirji ja nubbi lea toleránta sátnegirjeveršuvdna mas sáhttá ohcat sámegiela sániid geavatkeahttá davvisámegiela bustávaid ohcanhámiin. Dasa lassin geahčan maiddái dárogiela-davvisámegiela sátnegirjji. Mu dutkanmetodan lea guorahallat neahttasátnegirjji loggafiilla. Materiálan geavahan Neahttadigisániid <em type="italic">davvisámegiela-dárogiela-davvisámegiela </em>sátnegirjji geavahanlogga. Čilgen dutkanmateriála dárkileappot maŋŋelis. </p>
<p>Mu dutkangažaldat lea:</p>
<p><em type="italic">Maid sáhttet sátnegirjeohcamat muitalit sátnegirjegeavaheami birra? </em></p>
<p>Mun guorahalan sihke sátnegirjeohcamiid mat addet bohtosa ja mat eai atte bohtosa, nu mun čuvgehan sátnegirjji buriid beliid ja buoridanmuniid. Mu váldodutkangažaldagas leat čuovvovaš vuollegažaldagat maid mun dán čállosis iskkan vástidit:  Goas dáhpáhuvvet sátnegirjeohcamat ja maid dat dadjá geavaheami birra?  Makkár ohcanhámit mat addet bohtosa leat eanemus frekveanta, ja man dihte juste dat leat eanemus frekveanta?  Makkár ohcanhámit mat eai atte bohtosa leat eanemus frekveanta? Mii lea erenoamáš daiguin?</p>
<p>Dán masterčállosis mun geavahan doahpaga <em type="italic">ohcanhápmi </em>daid hámiid birra mat leat ohccojuvvon sátnegirjjis ja mat bohtet ovdan ohcanloggas. Sátnegirji man guorahalan, lea neahttasátnegirji mas maiddái sáhttá ohcat sániid sojahuvvon hámiid. Nuppiiguin sániiguin in leat ohcanhápmi-doahpaga meroštallan seamma ládje go Sammallahti (2007: 100), gii čilge dan ná: <span type="quote">«Sáni sojahanhápmi man mielde dan gávdná omd. sátnegirjjiin. Sámegielain ohcanhápmi lea nomeniin dábálaččat lea ovttaidlogu nominatiiva, vearbbain infinitiiva.»</span> (Gč. maiddái Svonni 2019: 21.) Sammallahti čilgehus ohcanhápmi-sánis heive dasa mii leksikografiijas gohčoduvvo <em type="italic">lemman </em>, namalassii dat hápmi man mielde sátnegirjeartihkkalat leat ordnejuvvon (NLO 1997: 172). Sátnegirjeartihkkalat leat ordnejuvvon lemmaid mielde, mat leat sánit vuođđohámis, ja nomeniid vuođđohápmi lea davvisámegielas dábálaččat ovttaidlogu nominatiiva ja vearbbaid vuođđohápmi fas lea infinitiiva. Sátnegirjeartihkkaliid lemmat sáhttet maiddái leat nomenat máŋggaidlogu nominatiivvas, nugo ovdamearkka dihte <em type="italic">heajat </em>, <em type="italic">buvssat </em>, <em type="italic">skárrit </em>dahje máŋgasátneovttadagat, nugo <em type="italic">nu gohčoduvvon </em>, <em type="italic">nuppe bealde </em>, <em type="italic">seamma ládje </em>. </p>
<p>Bábersátnegirjjit lea lágiduvvon nu ahte sátnegirjeartihkkaliid lemmat leat ordnejuvvon alfabehtalaččat sániid vuođđohámiid mielde. Ohcanhápmi, mii lea hápmi mainna gávdná sáni sátnegirjjis, ferte dan dihte leat seammalágan go lemma-hápmi. Bábersátnegirjjiid oktavuođas lea dan dihte doarvái geavahit dušše ovtta doahpaga – ohcanhápmi – čilget daid áššiid masa mun dán masterčállosis geavahan guokte doahpaga, namalassii ohcanhápmi ja lemma. Sivva manne mu čállosis lea dehálaš earuhit dáid doahpagiid, lea go mun gieđahalan ohcamiid mat leat dahkkon nu gohčoduvvon intelligeanta elektrovnnalaš sátnegirjjis. Intelligeanta elektrovnnalaš sátnegirji lea, nugo Antonsen ja earát (2009) čilgejit, dakkár sátnegirji mas lassin sáni vuođđohápmái maiddái sáhttá ohcat sáni sojahuvvon hámiid ja boađusin oažžut lemma ja dan sátnegirjeartihkkala. Dat mearkkaša ahte Neahttadigisániid sátnegirjji oktavuođas ohcanhápmi ja lemma eai dárbbaš leat seamma hámis. <em type="bold">1.3 Barggu huksehus </em>Dán masterčállosis leat čieža kapihttala. Vuosttaš kapihttalis lean čilgen guorahallama duogáža, ulbmila ja čuolbmačilgehusa. Nuppi kapihttalis čilgen čállosa teorehtalaš duogáža, ja geahčan leksikográfalaš teoriijaid ja erenoamážit daid mat gusket sátnegirjjiide ja daid geavaheapmái, ja guovttegielalaš sátnegirjjiide. Goalmmát kapihttalis čilgen mo </p>
<p>Neahttadigisániid davvisámi-dáru-davvisámi elektrovnnalaš neahttasátnegirjjit leat hábmejuvvon ja mo dat doibmet. Njealját kapihttalis čilgen metoda man lean geavahan dán barggus. Dán kapihttalis maid buvttán ovdan mu dutkanmateriála, mii lea Neahttadigisániid davvisámi-dáru-davvisámi sátnegirjjiid geavahanlogga. Viđát kapihttalis buvttán ovdan bohtosiid. Guđat kapihttalis guorahalan gávdnosiid ja čoahkkáigeasán iežan dutkanfáttá.</p>
<p>Loahppasánit leat čihččet kapihttalis gos mun evttohan fáttáid maid livččii ávkkálaš guorahallat čuovvovaččat. <em type="bold">2 Teorehtalaš lahkonanvuogit </em></p>
<p>Dán kapihttalis čilgen dán barggu teorehtalaš vuođu ja mii ovdal lea dahkkon dán suorggis.</p>
<p>Dán kapihttala fáttát leat leksikografiija teoriijat, sátnegirjetypologiija, erenoamážit guovttegielalaš sátnegirjjit, ja ovddeš dutkamat mat leat dahkkon sátnegirjegeavaheami birra.</p>
<p>Barggu vuođđun lea leksikográfalaš teoriija, dárkileappot sátnegirjegeavahanteoriija.</p>
<p>Geavahan lingvisttalaš analysa buorrin. Geavahan funktionála leksikográfalaš teoriija, nugo boahtá ovdan Bergenholtza ja Tarpa bargguin.</p>
<p>Geavahan dieđuid sátnegirjji geavaheami birra buorrin vai ipmirdit sihke giellaservodaga dárbbuid ja sátnegirjji beaktilvuođa vástidit dáidda dárbbuide. <em type="bold">2.1 Leksikografiija teoriijat </em>Leksikografiijas leat guokte oasi, namalassii geavatlaš ja teorehtalaš oassi. Geavatlaš leksikografiijii gullá sátnegirjjiid ráhkadeapmi, ja dasa gullet doaimmat nugo čohkket, válljet, analyseret ja čilget leksikálalaš ovttadagaid ja ráhkadit sátnegirjjiid. Leksikografiija teorehtalaš oassi gohčoduvvo maiddái metaleksikografiijan. Teorehtalaš leksikografiijii gullá iskat ja hábmet teoriijaid mat guoskkahit sátnegirjjiid ráhkadeami, iešvuođaid, ulbmila ja geavaheami. (Svensén 2005: 3.) </p>
<p>Metaleksikografiija sáhttá juohkit guovtti suorgái, ja suorggit leat lingvistihkaguvllot leksikográfalaš teoriija ja autonoma leksikográfalaš teoriija. Lingvistihkaguvllot leksikográfalaš teoriija guovddážis lea ahte teorehtalaš leksikografiija lea lahka čadnon surggiide nugo lingvistihkka ja informašuvdnateknologiija, ja dat dorvvasta teoriijaide mat gullet leksikála semantihkkii, kognitiiva teoriijai, pragmatihkkii ja korpuslingvistihkkii. Dát suorgi lea hui guovddážis earret eará Englánddas, ja dán suorggi guovddážis leat geavaheaddjiprofileren ja geavaheaddjidutkan (gč. omd. Zgusta 1971; Atkins ja Rundell 2008).</p>
<p>Autonoma leksikográfalaš teoriija vuođđun lea ahte leksikografiija lea autonoma eará diehtagiid ektui. Duiskalaš Ernst Haber Wiegand (1936–2018) lea deattuhan leksikografiija iehčanasvuođa lingvistihka ektui ja lea leamaš guovddážis ásaheame oppalaš leksikográfalaš teoriija. Wiegand lea ovddidan rikkes terminologiija čilget sátnegirjestruktuvrra. Sátnegirjji funkšuvdna lea dehálaš ja leat iešguđetlágan struktuvrralaš gáibádusat makro- ja mikrodásis das gitta leago sátnegirji resepšuvdnasátnegirji (veahkkin áddemii) vai produkšuvdnasátnegirji (veahkkin čállimii dahje hupmamii). Wiegand oaidná sátnegirjji dehálaš funkšuvdnan earret eará čoavdit hástalusaid mat gusket gulahallamii (konfliktaguoskevaš hástalusat). Sátnegirjji geavaheddjiid dárbbut leat guovddážis ja sidjiide galggašedje ráhkaduvvot iešguđetlágan sátnegirjjit mat čoavddášedje sin dárbbuid mat gusket teakstaresepšuvdnii ja -produkšuvdnii ja jorgaleapmái. (Eanet Wieganda buktagis teorehtalaš leksikografiijii, gč. Hult 2017: 12–14.)</p>
<p>Funktionála leksikográfalaš teoriija lea teoriija mii vel čielgaseappot deattuha leksikografiija iehčanasvuođa, ja dán teoriija guovddážis leaba Sven Tarp ja Henning Bergenholtz (Bergenholtz &amp; Tarp 2003). Sátnegirjjit leat atnugálvvut. Dat leat ráhkaduvvon veahkehit potensiála sátnegirjegeavaheddjiid čoavdit hástalusaid mat čuožžilit geavaheaddjidilálašvuođain. Funktionála leksikográfalaš teoriija lea leksikografiija funkšuvnnaid birra Wiegand árbevieru mielde, muhto Tarp ja Bergenholtz eaba deattut giella- ja áššeleksikografiija erohusaid liikká ollu go Wiegand. Teoriija guovddážis leat potensiála geavaheaddjit (Tarp 2008).</p>
<p>Tarp (2008: 9) mielde leat guovttelágan geavaheaddjidili mat mearridit sátnegirjji funkšuvnna. Kommunikatiiva geavaheaddjidiliide gullet resepšuvdna, produkšuvdna, jorgaleapmi, korrektuvra ja divodeapmi. Kognitiiva geavaheaddjidilit čuožžilit go dárbbaša ja sávvá eambbo dieđuid juoga man birra. Dát dilit sulastahttet Wieganda konfliktaguoskevaš ja ii-konfliktaguoskevaš dárbbuid, erohussan lea ahte kommunikatiiva geavaheaddjidiliide leat lasihuvvon guokte ođđa dili, namalassii korrektuvra ja divodeapmi. Tarp (2008: 8) deattuha ahte ferte earuhit guovttelágan vuođđodiliid. <em type="italic">Ekstraleksikográfalaš </em>geavaheaddjidilli lea dilli gos potensiála geavaheddjiid albma leksikográfalaš dárbbut čuožžilit. Dan ferte earuhit geavahandilis, gos duohta geavaheaddji iská duhtadit iežas dárbbuid iskkadettiin sátnegirjji dahje eará leksikográfalaš reaidduid. Sátnegirjjit leat leksikografiija dutkanfáttát, ja dat leat atnugálvvut mat leat hábmejuvvon dainna ulbmiliin ahte duhtadit geavaheddjiid dárbbuid. (Gč. maiddái Tarp 2009.) </p>
<p>Tarp (2008: 10–13) mielde leat potensiála geavaheddjiid objektiiva dárbbut relevánttat go galgá ráhkadit sátnegirjji mii lea geavaheddjiide heivehuvvon. Objektiiva dárbbut leat potensiála geavaheaddji dárbbut mat čuožžilit potensiála geavaheaddjidilis. Geavaheaddji ieš ii leat diehtomielalaš iežas objektiiva dárbbuid ektui ja dan dihte lea leksikográfa ovddasvástádus dulkot ja gokčat daid dárbbuid go ráhkada sátnegirjjis.</p>
<p>Hult (2017: 19–21) buohtastahttá daid iešguđetge leksikográfalaš geahččanguovlluid, ja mun guorrasan su árvvoštallamii das ahte lingvistihkka lea vuođđun buot giellaleksikografiijii, ja ahte autonoma leksikografiija teoriijat fállet sátnegirjetypologiija, ollislaš leksikografiijaterminologiija ja teorehtalaš perspektiivvaid maid vuolggasadjin lea sátnegirjji geavaheaddji ja geavaheapmi.</p>
<p>Čuovvovaččat mun čilgen guovddáš sátnegirjetypologiija man geavahan dán barggus ja erenoamážit guovttegielalaš sátnegirjjiid. <em type="bold">2.2 Sátnegirjetypologiija </em>Sátnegirjjiid sáhttá máŋgga ládje klassifiseret. Lea dábálaš earuhit ovttagielalaš ja guovttegielalaš sátnegirjjiid. Ovttagielalaš sátnegirjjis lea dušše okta giella mii čilgejuvvo. </p>
<p>Ovttagielalaš sátnegirji adno dehálaš gáldun dokumenteret giela ja dehálaš veahkkeneavvun čilget giela mearkkašumiid ja geavahanvejolašvuođaid, erenoamážit eatnigielagiidda (Fjeld &amp;</p>
<p>Vikør 2008: 134). Guovttegielalaš sátnegirjjiin ges leat guokte objeaktagiela. Giella mii čilgejuvvo guovttegielalaš sátnegirjjis, gohčoduvvo gáldogiellan (dárog. <em type="italic">kildespråk </em>, NLO 1997: 152). Giella masa gáldogiela leksikálalaš ovttadagat jorgaluvvojit guovttegielalaš sátnegirjjis, gohčoduvvo jovssusgiellan (dárog. <em type="italic">målspråk </em>, NLO 1997: 187). Sammallahti (2007: 70) čilge jovssusgiela ná: <span type="quote">«Giella masa teaksta jorgaluvvo dahje giella man giellaoahppi viggá oahppat»</span>. </p>
<p>Gielalaš doaimmaid sáhttá juohkit passiiva doaimmaide mat leat lohkan ja guldaleapmi, ja aktiiva doaimmaide mat leat čállin ja hupman. Passiiva doaimmat gohčoduvvojit resepšuvdnan ja das lea sáhka ipmirdeamis, ja aktiiva gielalaš doaimmat gohčoduvvojit fas produkšuvdnan. Guovttegielalaš sátnegirjjiid lea dábálaš juohkit passiiva- dahje resepšuvdnasátnegirjjiide ja aktiiva- dahje produkšuvdnasátnegirjjiide. (Fjeld &amp; Vikør 2008: 60.)</p>
<p>Guovttegielalaš sátnegirjji geavaheaddjit dahket guokte joavkku das gitta goabbá giella lea sin eatnigiella ja goabbá fas lea amasgiella. Juohke geavaheaddjidilis lea sáhka dušše muhtun gielalaš doaimmain ja nu lea maiddái dárbu dušše muhtun dieđuide. Lea dan dihte dehálaš leago eatnigiella sátnegirjji gáldogiellan vai jovssusgiellan. Eatnigiella gohčoduvvo maiddái</p>
<p>L1, ja amasgiella gohčoduvvo L2. (Svensén 2004: 17.)</p>
<p>Svensén (2004: 20) gohčoda L1-&gt;L2-sátnegirjin buot sátnegirjjiid maid gáldogiellan lea geavaheaddji eatnigiella. Buot sátnegirjjiid main geavaheaddji eatnigiella lea jovssusgiellan, gohčoda L2-&gt;L1-sátnegirjin. Dát doahpagat bohtet bilinguála metaleksikografiija álgoteoriijain, maid earret eará Kromann ja mielbargit (1984) leat ovddidan. Kromann ja mielbargit (1984) bidjet maiddái geavaheaddji guovddážii go ovdanbuktet aktiiva/passiiva modealla, mii govvida makkár dárbbut geavaheddjiin leat guovttegielalaš sátnegirjjiid ektui.</p>
<p>Aktiiva/passiiva modeallas lea aktiiva sátnegirji monofunktionála L1&gt;L2 sátnegirji, ja passiiva sátnegirji lea monofunktionála L2&gt;L1 sátnegirji. L1 mearkkaša eatnigiella ja L2 mearkkaša amasgiella, ja monofunktionála mearkkaša ahte sátnegirjjis lea dušše okta funkšuvdna. Aktiiva sátnegirjji funkšuvdna lea jorgalit eatnigielas amasgillii ja dat lea veahkkin produkšuvdnii, ja passiiva sátnegirjji funkšuvdna lea jorgalit amasgielas eatnigillii ja dat lea veahkkin resepšuvdnii. Dát mearkkaša ahte juohke giellapárrii dárbbašuvvojit njeallje dábálašgiela sátnegirjji jus galggašii duhtadit geavaheddjiid sátnegirjedárbbuid, ja seamma dárbu guoská maiddái buot fágagielaide. Davvisámegiela ja dárogiela ektui livčče aktiiva/passiiva modealla mielde čuovvovaš njeallje sátnegirjji (Kromann ja earáid (1984: 208) vuođul):</p>
<p>Aktiiva sátnegirji: eatnigiella (L1) -&gt; amasgiella (L2) 1. Davvisámegiella-dárogiella: davvisámegielat geavaheddjiide 2. Dárogiella-davvisámegiella: dárogielat geavaheddjiide</p>
<p>Passiiva sátnegirji: amasgiella (L2) -&gt; eatnigiella (L1) 3. Dárogiella-davvisámegiella: davvisámegielat geavaheddjiide 4. Davvisámegiella-dárogiella: dárogielat geavaheddjiide</p>
<p>Dán dilis livččii nu ahte sátnegirjjiin mat leat oaivvilduvvon davvisámegiela eatnigielat hálliide, leat čilgehusat sámegillii, ja nuppe ládje: čilgehusat leat dárogillii sátnegirjjiin mat leat oaivvilduvvon dárogiela eatnigielat hálliide. Dasa lassin leat sátnegirjjit iešguđetláganat das ahte eatnigielhállit dábálaččat eai dárbbaš dieđuid iežaset eatnigiela birra. Aktiiva sátnegirji geavahuvvo go buvttada dahje jorgala teavsttaid amasgillii, ja dan dilis dárbbaša vuđolaš dieđuid dan birra mo amasgillii lea vejolaš ovdanbuktit áššiid, makkár sániid galgá válljet, mo sániid geavaha cealkagis ja nu ain. Geavaheaddjit dárbbašit dieđuid dan birra mo geavahit giela riekta ja ovddidit dan maid dáhttot. Passiiva sátnegirji geavahuvvo go buvttada dahje jorgala teavsttaid eatnigillii. Duohtavuođas lea áibbas eará dillii go dás čilgejuvvon, ja leat dušše stuoragielat main leat dakkár sátnegirjjit. Dábálaččat eai leat ruđalaš eaige olmmošlaš resurssat olahit dákkár ideála sátnegirjedili. Dávjá leat baicca multifunktionála sátnegirjjit mat geahččalit fátmmastit dáid funkšuvnnaid nu bures go vejolaš ja deaddu biddjo unnitgiela geavaheddjiid resepšuvdna- ja produkšuvdnadárbbuide stuorát gillii. Bidirektionála sátnegirjjit, namalassii sátnegirjjit mat ollašuhttet sihke aktiiva ja passiiva funkšuvnna, eai leat dábálaččat. (Fjeld &amp; Vikør 2008: 134–135; Svensén 2004: 17–22.)</p>
<p>Sámegielaid ektui lea váttis hállat eatnigiela ja amasgiela birra go viggá klassifiseret sátnegirjjiid. Mis lea dávjá dušše okta guovttegielalaš sátnegirjjit sámegiela ja eanetlogugielaid gaskkas, ja nuppe guvlui, ja dat galggašii heivet buot geavaheddjiide.</p>
<p>Davvisámegiela ektui mis ii leat ovttagielalaš sátnegirji1, vaikko dan leat guhká váillahan.</p>
<p>Ovttagielalaš sátnegirji, mas sámegiel sánit čilgejuvvošedje sámegillii, namuhuvvui sierra fáddán go sámi girječálliidsearvi vuođđuduvvui 1972:s. ja dalle daddjui ahte dasa lea dárbu go <span type="quote">«okta giella ii sáhte eallit nuppi giela čađa»</span> (Eira 1973: 9). Lea juste dat mii lea dáhpáhuvvan sámegielaid ektui dan rájes go vuosttaš sámegiela sátnegirjjit ilbme 1700-logus.</p>
<p>Sámegielat leat sátnegirjjiin čilgejuvvon eará gillii, muhto eai fal sámegillii. Jus geahččá mo dilli lea davvisámegiela ektui Norggas, de mis leat baicca davvisámi-dáru-davvisámegiela sátnegirjjit. Daid seamma sátnegirjjiid geavahit hui iešguđetlágan sátnegirjegeavaheaddjit čoavdit buot sátnegirjedárbbuid. Maiddái Bergenholtz (1997) oaidná ahte smávvá gielain nugo fearsulluidgielas, ruonáeatnangielas ja sámegielain lea dárbu polyfunktionála sátnegirjjiide, mat lea sátnegirjjit mat gokčet eanaš sátnegirjefunkšuvnnaid.</p>
<p>Trosterud (2003: 82–83) gieđahallá sátnegirjjiid gaskal minoritehta- ja majoritehtagielaid main lea oktasaš domeana, ja daid jovkui gullet maiddái sámi-dáru sátnegirjjit gullet. Dát sátnegirjjit hástalit dábálaš erohusa gaskal eatnigiela ja amasgiela, ja gáibidit ođđa čovdosiid.</p>
<p>Go lea sáhka guokte seammadássásaš majoritehtagiela birra, de lea dábálaččat čielggas mii lea guovttegielalaš sátnegirjji L1-sátnegirjegeavaheaddji (eatnigiella) ja L2-sátnegirjegeavaheaddji (amasgiella). Unnit minoritehtagielaid ektui ii leat nu čielggas mo gaskavuohta lea gaskal eatnigiela ja amasgiela, ja gaskal L1 ja L2. Trosterud problematisere dán ja dadjá ahte guovttegielat sápmelaččaide Norggas ii leat eisege čielggas mii lea L1 ja mii lea L2, ja mo dasto galggašii sátnegirjjiid struktureret. Trosterud oaidná dehálaš áššin metaleksikografiijii ovddidit metoda sátnegirjjiide gos eatnigiella lea dat amas giella. Dan maid Trosterud čilge dás lea mu mielas sámegiela sadji árbegiellan (eŋg. <em type="italic">heritage language </em>) ja mo sátnegirjjiid árbegiella-perspektiivvas fertešii hábmet. Sámegiela eatnigielhállit dovdet 1 Ovttagielalaš sátnegirjjiin oaivvildan dán oktavuođas dábálašgiela sátnegirjji man ulbmil lea čilget dábálašgiela. Davvisámegillii gávdnojit earálágan ovttagielalaš sátnegirjjit, nugo Jovnna-Ánde Vest (1995) čállin <em type="italic">Synonymasátnegirji. </em>guovddáš sámegiela sátneráju, muhto muhtun domeanaid ektui mat dábálaččat dáhpáhuvvet dárogillii, váilu dávjá sátnerádju eatnigillii, nugo skuvlla, erenoamážit alit oahpu, ja almmolaš hálddahusa ektui. </p>
<p>Maiddái Garrett (2018) čujuha dasa ahte metaleksikografiija vuođđogirjjiin váilu diehtu áitojuvvon gielaid (eŋg. <em type="italic">endangered languages </em>) ja giellaealáskahttima erenoamáš dilálašvuođa birra. Son maid fuomášuhttá ahte dáin gielain dávjá ii leat ovttagielalaš sátnegirji, ja leat dušše guovttegielalaš sátnegirjjit. Garrett geavaha doahpaga matriisagiella (eŋg. <em type="italic">matrix language </em>) čilget stuorát servodaga giela masa maiddái áitojuvvon giela servodat gullá. Jus áitojuvvon giela sátnegirjjis galgá leat doaibma gielaealáskahttimis, de ii leat doarvái ahte dat doaibmá resepšuvdnasátnegirjin. Dat ferte maiddái doaibmat produkšuvdnasátnegirjin, namalassii dat ferte veahkehit olbmuid geavahit áitojuvvon giela ja válljet rivttes sáni rivttes geavaheapmái. Jus váilu produkšuvdnasátnegirji, de sáhttet giellaoahpahallit ovttastahttit áitojuvvon giela sániid ja matriisagiela syntávssalaš ja semánttalaš iešvuođaid dainna boađusin ahte šaddá releksifiserejuvvon matriisagiella. Dávjá leat sánit dušše čilgejuvvon ovttain sániin dahje ekvivaleanttain. Garrett oaivvilda ahte áitojuvvon giela leksikografiija ja giellaealáskahttima stuorámus hástalus lea go sátnegirji geažuha ahte lea okta-okta oktavuohta gaskal matriisagiela ja áitojuvvon giela sániid, go dat dagaha ahte idiomáhtalaš giellageavaheapmi jávká. Oppalaš treanda lea ahte eanaš áitojuvvon gielaid sátnegirjjit fállet jorgalusekvivaleanttaid dan sadjái go semánttalaš parafrásaid. Go dat váilu de sáhttet giellaoahpahallit sirdit elemeanttaid matriisagielas áitojuvvon gillii, ja matriisagiella nu báidná áitojuvvon giela. Giellaealáskahttimii lea dehálaš ahte áitojuvvon gielaid sátnegirjjit leat buorit go vejolaš ja čilgejit giela vuđolaččat vai oahpahallit eai fievrrit matriisagiela iešvuođaid áitojuvvon gillii. (Garrett 2018.) </p>
<p>Dán oasis lean ovdanbuktán relevánta osiid leksikográfalaš lahkonanvuogis mat gusket unnitlogugielaid sátnegirjjiide, ja kritiseren daid. Mun lean maid presenteren teorehtalaš doahpagiid mat leat dehálaččat mu dutkamis. Dál mun presenteren muhtun dutkamiid mat leat dahkkon sátnegirjegeavaheami suorggis. <em type="bold">2.3 Ovddeš dutkamat </em>Dán oasis čilgen muhtun ovddeš dutkamušaid mat leat dahkkon sátnegirjegeavaheami suorggis, ja erenoamážit dutkamiid mat fátmmastit sihke unnitlogugielaid ja geavahanloggaguorahallama. </p>
<p>Trosterud (2019) lea iskan davvisámegiela, lullisámegiela, anárašgiela, nuortalašgiela ja kvenagiela neahttasátnegirjjiid geavahusa loggafiillaid vuođul, ja son čájeha ahte dát neahttasátnegirjjit leat ollu geavahusas go buohtastahttá dáid gielaid hálliid loguiguin. Son ákkastallá ahte sátnegirjeohcamiid kvalitehta čujuha dasa ahte dát sátnegirjjit geavahuvvojit produkšuvdnasátnegirjin eanetlogugielas unnitlogugillii, ja erenoamážit dárogiela-davvisámegiela logga čájeha dan, muhto maiddái dárogiela-lullisámegiela. Trosteud maid namuha ahte kvenagiela neahttasátnegirjji buvttadeaddjit fuobmájedje ahte guovddáš sánit váilot kvenagiela neahttasátnegirjjis maŋŋel go ledje guorahallan loggafiilla, earret eará <em type="italic">olla </em>‘leat’ ja <em type="italic">vasen </em>‘gurut’ (Trosterud 2019: 183). </p>
<p>De Schryver ja Joffe (2004) guorahallaba guovttegielalaš neahttasátnegirjji loggafiilla.</p>
<p>Sátnegirji lea gaskal Afrihká bantugiela sesotho sa leboa ja eŋgelasgiela. Soai čájeheaba mo loggafiillat adnojit ávkin buoridit sátnegirjji sátneráju, ja váilevaš sánit lasihuvvojit sátnegirjái, juoga mii dahká mat leat eanet ohcamat mat ožžot bohtosa go sátnegirjjis ohccojuvvo. Dát dutkan lea okta dain vuosttamuš loggafiiladutkamiin mii lea dahkkon.</p>
<p>Nygård ja Fjeld (2008: 59) leaba iskan eahpelihkostuvvan ohcamiid dárogiela ovttagielalaš sátnegirjjis, ja soai čájeheaba ahte dat dahket 31 % buot sátnegirjeohcamiin. Soai maid deattuheaba loggafiillaid guorahallama buorren vuohkin fuobmát váilevaš sániid.. Hult (2017) lea ovttastahttán loggafiillaguorahallama ja jearahanskovveiskkadeapmi, ja čájeha ahte go ovttastahttá daid metodaid de sáhttá ráhkadit sátnegirjegeavaheaddji profiillaid ja na ožžot dieđuid sátnegirjegeavaheddjiid birra. Hult maid ákkastallá ahte loggafiilla vuođul sáhttá oaidnit ahte Lexin-sátnegirjji geavaheaddjit rivdet 2008 rájes gitta 2011 rádjái, ja son čujuha dasa ahte logga čájeha ahte geavaheaddjit 2011 leat ruoŧagiela nubbingielaoahpahallit, mii maiddái leat dan sátnegirjji ulbmiljoavku.</p>
<p>Ovddeš sátnegirjegeavaheami dutkamušat mat leat dahkkon geavahanloggaid vuođul čájehit ahte loggafiilaguorahallan lea buorre vuohki identifiseret sániid mat váilot sátnegirjjis, dan vuođul buoridit sátnegirjji. . <em type="bold">3 Neahttadigisánit </em></p>
<p>Dán oasis čilgen vuđoleappot Neahttadigisánit-čovdosa ja davvisámegiela-dárogiela-davvisámegiela sátnegirjjiid.</p>
<p>Neahttadigisánit lea neahttasátnegirječoavddus man Giellatekno, UiT Norgga árktalaš universitehta sámi giellateknologiija dutkanjoavku, lea ráhkadan. Dát sátnegirječoavddus almmuhuvvui 2013:s, ja davvisámi-dáru-davvisámi sátnegirjjit ledje dat vuosttaš sátnegirjjit mat almmuhuvvojedje dán čovdosis (Johnson ja earát 2013). Lassin davvisámegiela2 sátnegirjjiide, de leat Neahttadigisánit-goavdde vuolde maiddái golbma eará sámegiela sátnegirjjit, namalassii lullisámegiela, anárašgiela ja nuortalašgiela sátnegirjjit.</p>
<p>Neahttadigisániid sátnegirjjit leat nuvttá olámuttos neahta bokte. Neahttadigisánit-sátnegirječovdosis lea nuvttá ja rabas gáldokoda, ja dan čovdosis leat dál lassin davvisámi-dáru-davvisámi giellapárrii, 80 eará giellapára mat leat juhkkojuvvon 11 iešguđetge sátnegirjeportálaide (Trosterud 2019). Oktasaš dáin gielain lea ahte dat leat morfologiijarikkis veahádatgielat, eamiálbmotgielat dahje áitojuvvon gielat main leat unnán resurssat. Trosterud (2019) lea iskan davviriikkaid veahádatgielaid Neahttadigisániid sátnegirjjiid geavahusa loggafiillaid vuođul, ja su guorahallan čájeha ahte kvenagiela ja dan njeallje sámegiela sátnegirjjit leat ollu geavahusas, erenoamážit go geahččá sátnegirjeohcamiid logu eatnigiellahálliid logu ektui ja go buohtastahttá dáid loguid eanetlogugielaid neahttasátnegirjjiid loguiguin. <em type="bold">3.1 Sátnegirječoavddus morfologiijarikkis gielaide </em>Neahttadigisánit lea sátnegirječoavddus mii lea heivehuvvon morfologiijarikkis gielaide. </p>
<p>Erenoamáš dáinna sátnegirječovdosiin lea ahte dat ovttastahttá neahttasátnegirjji gáldofiillaid giellateknologalaš vuođđoresurssain mii gohčoduvvo loahpalaš dilletransduserin dahje FST:n (eŋg. <em type="italic">Finite-State Transducer </em>). FST geavahuvvo earret eará ráhkadit Divvun-sátnedárkkistanprográmma, ja dat sisttisdoallá automáhta mii ráhkada davvisámegiela vejolaš sátnehámiid go ovttastahttá leksikontransdusera (mas leat davvisámegiela lemmat ja morfologalaš gehčosat) ja morfofonologalaš transdusera (mas leat earret eará dássemolsašumi, vokálarievdama ja diftoŋganjuolgama morfofonologalaš njuolggadusat). 2 Neahttadigisániid davvisámegiela sátnegirjjit leat dán neahttačujuhusas: https://sanit.oahpa.no/. </p>
<p>Lassin davvisámegiela-dárogiela-davvisámegiela sátnegirjjiide, de leat doppe maiddái davvisámegiela-suomagiela-davvisámegiela sátnegirjjit maid mun in gieđahala dán čállosis.</p>
<p>Dasa lassin FST manná maiddái nuppe guvlui, ja dat analysere ja lemmatisere sátnehámiid ja gávdná lemma. (Eanet FST birra, gč. Antonsen ja Trosterud 2010: 11–15; Antonsen 2018: 12–13.) Go laktá FST sátnegirječovdosii, de rahpá ođđa vejolašvuođaid morfologiijarikkis gielaide, nugo sámegielaide, go dat dahká vejolažžan sátnegirjjis maiddái ohcat sániid sojahuvvon hámiid. Neahttadigisániin sáhttá maid ohcat sániid mat eai leat lasihuvvon sátnegirjji gáldofiillaide sierra lemman, nugo goallossániid, suorggádusaid ja sániid main leat partihkkalat. Govus 1 čájeha mo sátnegirji ja FST doaibmaba ovttas, ja sátnegirjeohcan <em type="italic">čájáhusčiekčamiid </em>sáddejuvvo analysáhtorii mii nuppe dáfus sádde analysa bohtosiid sátnegirjái, mii dasto fállá lemmaid <em type="italic">čájáhus </em>, <em type="italic">čiekčan </em>ja <em type="italic">čiekčat </em>ja daid jorgalusaid. (Eanet </p>
<p>Neahttadigisániid birra, gč. Johnson ja earát 2013.)</p>
<p><em type="italic">Govus 1. </em>Sátnegirjeohcan sáddejuvvo analysáhtorii, mii gulahallá sátnegirjji gáldofiillaiguin, mii fas fállá lemma ja jorgalusa. Gáldu: Giellatekno. </p>
<p>Dan sadjái go riggodahttit sátnegirjjiid morfologalaš analysáhtoriiguin (FST) nugo</p>
<p>Neahttadigisániin lea dahkkon, de gávdnojit maid eará molssaeavttut mo sátnegirjjit sáhttet gieđahallat sojahuvvon hámiid. Molssaeaktun leat máddagastin (eŋg. <em type="italic">stemming </em>) ja listen. </p>
<p>Máddagastimis lea sáhka sániid máddagiin. Sámegielain leat nugo namuhuvvon ollu morfofonologalaš proseassat ja juohke lemmas leat dasto máŋga máddaga, ja dat dahká hástalussan juohke lemmai gávdnat buot sojahanhámiid. Máddagastin lea hástalus iige heive morfologiijarikkis gielaide main leat ollu morfofonologalaš proseassat. (Antonsen ja</p>
<p>Trosterud 2010: 6–7.) Eará vejolašvuohta lea buot sojahanhámiid listet, ja dá leage vuohki mo</p>
<p>Neahttadigisánit-sátnegirječovdosa álgoveršuvdna ráhkaduvvui.</p>
<p>Neahttadigisánit-sátnegirječovdosa álgoveršuvdna lei elektrovnnalaš sátnegirji man namma lei <em type="italic">Vuosttaš Digisánit </em>. <em type="italic">Vuosttaš Digisánit </em>lei davvisámegiela-dárogiela sátnegirji mii dovddai maiddái sojahuvvon hámiid dan dihte go sátnegirjái ledje ovdagihtii genererejuvvon lemmaid sojahanhámit. Sátnegirjji sisdoallu lei páhkkejuvvon oktii sierra sátnegirjefiilan man sáhtii viežžat iežas dihtorii dahje telefovdnii. Sátnegirji lei elektrovnnalaš sátnegirji, muhto dat ii lean čadnojuvvon nehttii. Sátnegirji ii dovdan hámiid mat eai lean lasihuvvon sátnegirjái, nugo goallossániid ja suorggádusaid. Vuosttaš Digisániide ii lean nappo lasihuvvon FST. </p>
<p>Vuohki mo Vuosttaš Digisánit lei ráhkaduvvon, namalassii ahte buot sojahanhámiid listejuvvojedje, ii leat nu máškidis vuohki. (Eanet Vuosttaš Digisánit birra, gč. Antonsen ja earát 2009.)</p>
<p>Dás vuollelis mun čilgen vuđoleappot Neahttadigisániid davvisámegiela-dárogiela-davvisámegiela sátnegirjji. <em type="bold">3.2 Davvisámegiela-dárogiela-davvisámegiela sátnegirji </em>Neahttadigisániid davvisámegiela-dárogiela sátnegirjji vuođđun lea Nils Jernslettena </p>
<p><em type="italic">Álgosátnegirji – samisk-norsk ordbok </em>, mii ilmmai vuohččan 1983:s, nuppes rievdaduvvon hámis 1988:s masa ledje lasihuvvon eanet sánit.3 Sátnegirji deaddiluvvui goalmmes rievdatkeahttá 1991:s. Jernsletten (1991: [5]–6) čállá girjji álgosániin ahte girji lea oaivvilduvvon sámegiela riektačállima várás álgogiellaoahppamis ja ahte das leat dušše dábáleamos beaivválaš sánit. Son namuha erenoamážit ahte leat unnán surggiiduvvon sánit girjjis ja čujuha dien oktavuođas giellaoahppagirjjiide ja stuorát sátnegirjjiide. Álgosánis čuožžu maid ahte girji lea maid heivehuvvon sámegiela vierrogiellan oahpahussii go leat dárogiela sánit sámegiela sániid maŋis. Jernsletten fuomášuhttá ahte dárogiela jorgaleamit eai čilge ollislaččat sámegiela sániid sisdoalu. </p>
<p>Neahttadigisániid davvisámegiela-dárogiela sátnegirjjis 4 322 vuođđosáni bohtet Jernslettena (1991) <em type="italic">Álgosátnegirjjis </em>. Sátnegirjái leat lasihuvvon ollu eará sánit, ja dál leat sátnegirjjis badjel 30 000 ohcansáni ja 6 000 báikenama4. (Neahttadigisánit 2019.) </p>
<p>Dáru-davvisámi sátnegirji lea vuođđuduvvan davvisámi-dáru sátnegirjái, ja dasa leat vel lasihuvvon dábálaš dáru sánit. Dáru-davvisámi sátnegirjjis leat 26 000 ohcansáni ja 600 báikenama. (Neahttadigisánit 2019.) Sullii bealli sátnebárain dáru-davvisámi sátnegirjjis leat vižžojuvvon dáru-davvisámi bálddalasteavsttain prošeavttas man ulbmil lei čohkket hálddahusdoahpagiid, mii lei bargu man Ođasmahttin-, hálddahus- ja girkodepartemeanta ruhtadii (Gerstenberger ja earát 2013) <em type="italic">. </em></p>
<p>Nugo namuhuvvon ovdal, de Neahttadigisániid davvisámi-dáru-davvisámi sátnegirjjiin sáhttá ohcat sániid sihke vuođđohámis ja sojahuvvon hámis. Sáhttá maid ohcat goallossániid, suorggádusaid ja sániid main leat partihkkalat.</p>
<p>Jus ohcanhápmi lea ovdamearkka dihte goallosátni dahje suorggádus mii ii leat lasihuvvon sátnegirjái sierra lemman, de sátnegirji fállá jorgalusa sáni máddagiidda. Jus sátnegirjjis ovdamearkka dihte ohcá máŋggaidlogu hámi <em type="italic">eatnispáppat </em>, mii lea goallossátni mii ii leat lasihuvvon sátnegirjái, de sátnegirji fállá jorgalusa sáni máddagiidda, ja boađusin leat lemmaid <em type="italic">eadni </em>ja <em type="italic">spábba </em>jorgalusat, geahča govva 1. </p>
<p>Go lea ohcan muhtun sáni, de sáhttá oaidnit mo sátni sojahuvvo jus deaddilastá sátnái. De rahppo láse mas čájehuvvo sáni sojahanparadigma.</p>
<p>Sojahanparadigmas čájehuvvojit sáni čoavddahámit, geahča govva 2. Sátnegirji lea maiddái čadnojuvvon teakstačoakkáldahkii, ja teakstačoakkáldagas sáhttá gávdnat eanet ovdamearkacealkagiid mat čájehit mo hámit geavahuvvojit cealkagiin. Davvisámi-dáru sátnegirji lea čadnojuvvon SIKOR5 davvisámi teakstačoakkáldahkii mas leat ovttagielat davvisámi teavsttat ja ovdamearkacealkagat. Dáru-davvisámi sátnegirji lea čadnojuvvon</p>
<p>SIKOR dáru-davvisámi bálddalasteakstačoakkáldahkii, ja ovdamearkacealkagat leat dárogillii davvisámegiela jorgalusain. 5 SIKOR, Sámi Internationála KORpus, lea sámegielat teakstačoakkáldat maid UiT Norgga árktalaš universitehta ja Norgga Sámediggi leat čohkken. Antonsen ja Trosterud (2017: 156–158) addiba bajilgova SIKOR sisdoalus.</p>
<p><em type="italic">Govva 1. </em>Sátnegirji dovdá maiddái goallossániid mat eai leat lasihuvvon sátnegirjái sierra lemman. Šearbmagovva váldon 15.12.2019. </p>
<p><em type="italic">Govva 2. </em>Sátnegirji čájeha mo sánit sojahuvvet. Sátnegirjjis sáhttá mannat viidáseappot teakstačoakkáldahkii (merkejuvvon ruoksadin). Šearbmagovva váldon 15.12.2019. </p>
<p>Davvisámegiela sátnegirji geavaha deskriptiivvalaš analysáhtora. Dat mearkkaša ahte sátnegirji dovdá hámiid mat eai leat čállojuvvon norpma mielde, nu guhká go dat hámit leat lasihuvvon gáldofiillaide normerejuvvon hámi vuollái ja merkejuvvon <em type="italic">Err/Orth </em>-gilkoriin. (Antonsen 2018: 52.) </p>
<p>Jus sátnegirjjis ovdamearkka dihte ohcá hámi <em type="italic">muoŧŧa </em>mii ii leat čállon norpma mielde, de sátnegirji fállá boađusin <em type="italic">muoŧŧá </em>sátnegirjeartihkkala, geahča govva 3. Dat dáhpáhuvvá dan dihte go <em type="italic">muoŧŧa </em>lea lasihuvvon <em type="italic">muoŧŧá </em>lemma vuollásažžan davvisámegiela vuođđogáldofiillaide, leksikonfiillaide. </p>
<p>Lassin dasa ahte davvisámegiela sátnegirji dovdá muhtun sátnehámiid mat eai leat čállojuvvon norpma mielde, de lea ráhkaduvvon sierra davvisámi-dáru sátnegirjeveršuvdna mii lea nu gohčoduvvon toleránta veršuvdna. Toleránta davvisámi-dáru sátnegirjeveršuvdna dohkkeha ahte ii geavat sámegiela bustávaid ozadettiin sátnegirjjis, ja fállá boađusin maiddái lemmaid main leat sámegiela bustávat. Toleránta sátnegirjeveršuvnnas lea stávenložžen, mii mearkkaša ahte muhtun bustávat ožžot liigemearkkašumi, ja dat bustávat leat <em type="italic">a:a/á </em>, <em type="italic">c:c/č </em>, <em type="italic">d:d/đ </em>, <em type="italic">n:n/ŋ </em>, <em type="italic">s:s/š </em>, <em type="italic">t:t/ŧ </em>ja <em type="italic">z:z/ž </em>. </p>
<p><em type="italic">Govva 3. </em>Davvisámegiela sátnegirji dovdá muhtun hámiid mat eai leat čállon norpma mielde. Šearbmagovva váldon 14.12.19. </p>
<p>Stávenložžema ulbmil lea dahkat vejolažžan sátnegirjji geavahit almmá sierra boallobeavddi haga mas leat sámi bustávat. Dihtoriidda ja mátketelefovnnaide ferte sajáiduhttit sierra sámi boallobeavddi jus áigu čállit sámegiel bustávaiguin, ja oallugat eai leat dahkan dan.</p>
<p>Ovdamearkka dihte leat mátketelefovnnain guhká váilon sámi boallobeavddit, ja easka daid maŋemus jagiid leat ilbman nuvttá sámi boallobeavddit mátketelefovnnaide. Jus mátketelefovnna neahttaloganiin manná Neahttadigisánit sátnegirjái, de manná automáhtalaččat sátnegirjji toleránta veršuvdnii.</p>
<p>Fuomášahttin veara lea ahte dušše bajábealde namuhuvvon bustávat ožžot liigemearkkašumi, ja davvisámegiela erenoamáš bustávat eai oaččo liigemearkkašumi, ja bustávva <em type="italic">á </em>dulkojuvvo dušše <em type="italic">á </em>:n, <em type="italic">č </em>dulkojuvvo dušše <em type="italic">č </em>:n ja nu viidáset. (Geahča maiddái </p>
<p>Antonsen 2018: 52.)</p>
<p>Jus toleránta sátnegirjeveršuvnnas ovdamearkka dihte ohcá hámi <em type="italic">manna </em>, de oažžu stávenložžema geažil boađusin sihke <em type="italic">mannat </em>, <em type="italic">mánná </em>, <em type="italic">mánnat </em>ja <em type="italic">maŋŋá </em>, geahča govva 4. </p>
<p>Dábálaš ja toleránta davvisámi-dáru sátnegirjjiin lea muđui juste seamma sisdoallu, áidna mii earuha dán guovtti sátnegirjeveršuvnna lea ahte toleránta veršuvnnas lea stávenložžen mii dahká vejolažžan sátnegirjjis ohcat almmá sámi bustávaid haga. Toleránta veršuvdna maid rahppojuvvo automáhtalaččat jus manat sátnegirjái mátketelefovnnain dahje dihtordulbosiin.</p>
<p>Toleránta davvisámegiela-dárogiela sátnegirji gohčoduvvo maiddái SoMe6-sátnegirjin, dan dihte go dan sátnegirjjis galgá leat vejolaš maiddái ohcat sániid mat bohtet ovdan sosiála mediain nugo Facebookas, gosa olbmot dávjá čállet dieđuid mátketelefovnnain ja nu eai soaitte álo geavahit sámegiela boallobeavdi ja sámegiela bustávaid. 6 SoMe lea oanádus mii máŋgga gielas geavahuvvo sosiála mediaid oanádussan. Sosiála mediaide gullet earret eará kanálat nugo Facebook, SnapChat, Instagram, Twitter. (Wikipedia 2019a; Inevo 2019.)</p>
<p><em type="italic">Govva 4. </em>Toleránta sátnegirjeveršuvnnas lea stávenložžen. Šearbmagovva váldon 15.12.2019. </p>
<p>Go Neahttadigisániid sátnegirjjiin ohcá muhtun ohcanhámi, de boađusin lea sátnehámi lemma ja dan jorgalus. Vaikko ohcanhápmi maiddái boađášii ovdan muhtun ovdamearkacealkagis, de ii fála sátnegirji dan ovdamearkacealkaga boađusin. Davvisámi-dáru sátnegirjjis lea vejolaš ohcat dušše sámegiela ohcanhámiid. Jus áiggut dárogiela ohcanhámiid ohcat, de fertet molsut sátnegirjji ja ohcat dáru-davvisámi sátnegirjjis.</p>
<p>Neahttadigisániin eai leat nu viiddis ohcanvejolašvuođat, ja lemma ja dan sojahuvvon hámit leat áidna geainnut sátnegirjeartihkkaliidda. Dan dihte lean válljen geavahit doahpagiid gáldogiella ja jovssusgiella go čilgen Neahttadigisániid sátnegirjji, dan sadjái go primára- ja sekundáragiela maid Hannesdóttir (2014: 195–197) lea evttohan geavahit elektrovnnalaš sátnegirjjiid oktavuođas. Hannesdóttira vuođul lea dikotomiija gáldogiella-jovssusgiella relevánta dušše deaddiluvvon, monodirektionála sátnegirjjis, gos lemma lea áidna geaidnu sátnegirjeartihkkala sisdollui. Elektrovnnalaš sátnegirjjis leat dábálaččat jovssusgiela dahje sekundáragiela elemeanttat maiddái ohcan láhkai ja gáldogiella ii leat šat dat áidna vuolggasadji go geavaheaddji galgá ohcat sátnegirjjis. Dábálaččat leat elektrovnnalaš sátnegirjjiin máŋga ohcanvuogi ja geainnu mat dolvot sátnegirjeartihkkaliidda, ja dávjá lea vejolaš ohcat maiddái sániid mat leat ovdamearkacealkagiin. Muhto nu ii leat</p>
<p>Neahttadigisániin. Dien dáfus Neahttadigisánit-sátnegirjjit eai ane ávkki buot vejolašvuođain maid elektrovnnalaš sátnegirjeformáhtta fállá.</p>
<p>Neahttadigisánit-sátnegirjjiin lea maid deaddilastte-teavsttas funkšuvdna, mii lea resepšuvdnafunkšuvdna. Dat mearkkaša ahte sátnegirjji sáhttá atnit veahkkin ipmirdit teavsttaid go neahtas lea lohkkame čállosiid. Go lea neahttalogana girjemearkafállui vurken deaddilastte-teavsttas funkšuvnna liŋkka, de sáhttá logadettiin neahttasiidduid aktiveret lohkanveahki ja deaddilastit sátnái masa dárbbaša jorgalusa. Sátni sáddejuvvo sátnegirjái, ja boađusin oažžu sátnehámi lemma ja jorgalusa, geahča gova 5.</p>
<p><em type="italic">Govva 5. </em>Sátnegirjjis lea lohkanveahkkefunkšuvdna. Govva váldon 15.12.2019. </p>
<p>Sátnegirjjis sáhttá nappo máŋgga ládje ohcat. Eará vuohki lea čállit ohcanhámi ohcangieddái.</p>
<p>Čálidettiin ohcanhámi evttoha sátnegirji vejolaš lemmaid maid sáhttá válljet. Sáhttá maid čállit ohcanhámi ollásit ja deaddilit oza dahje enter. Juohke dákkár ohcan generere ovtta sátnegirjeohcama loggafiillas. Go deaddila liŋkkaide mat leat sátnegirjjis, ovdamearkka dihte go rahpá lemmaid sojahanparadigma, de maid generere ohcama sátnegirjji geavahanloggii.</p>
<p>Mun čilgen sátnegirjji geavahanlogga ja sátnegirjeohcamiid lagabui boahtte kapihttalis.</p>
<p>Go sátnegirjji ohcanhápmi maiddái sáhttá leat sáni sojahuvvon hápmi, de heive davvisámegiela-dárogiela-davvisámegiela sátnegirji bures geavaheddjiide geat eai leat nu hárjánan ohcat sátnegirjjiin ja geat soitet dáistalit go galget gávdnat sániid vuođđohámiid, mii lea vuohki mo bábersátnegirjjis iská sániid. Sátnegirji heive maid bures giellaoahpahalliide ja earáide geat eai leat hárjánan čállit sámegillii go sátnegirji fállá lemmaid sojahanparadigmaid.</p>
<p>Nuppe dáfus eai gávdno nu máŋga molssaevttolaš davvisámegiela-dárogiela-davvisámegiela elektrovnnalaš sátnegirjji, nu ahte geavaheddjiin dasto jáhkkimis leat ollu iešguđetlágan gielladásit ja -duogážat.</p>
<p>Dán kapihttalis lean čilgen mo Neahttadigisániid davvisámegiela-dárogiela-davvisámegiela sátnegirji doaibmá, ja lean čájehan mo sátnegirjjis sáhttá ohcat sániid. <em type="bold">4 Metoda ja materiála </em></p>
<p>Dán oasis čilgen metoda ja materiála man lean geavahan mu dutkanbarggus. Álggos čilgen metoda mii lea sátnegirjji loggafiillaid guorahallan, mii gullá sátnegirjegeavaheami dutkama suorgái. Kapihttala nuppi oasis buvttán ovdan mu dutkanbarggu materiála, mii lea</p>
<p>Neahttadigisániid davvisámegiela-dárogiela-davvisámegiela sátnegirjji geavahanlogga. <em type="bold">4.1 Metoda </em>Gielladiehtaga teoriijat ja metodat leat dehálaččat sátnegirjjiid oktavuođas, ja giella analyserejuvvo ja čilgejuvvo gielladiehtaga doahpagiiguin. Gielladieđa lea dehálaš leksikografiijas ja sátnegirjedutkamis (gč. Rundell 2012: 64). <em type="bold">4.1.1 Leksikográfalaš metodat </em>Leksikográfalaš metodaide gullet sihke geavatlaš leksikografiija metodat ja teorehtalaš leksikografiija metodat. Geavatlaš leksikográfalaš metodat leat veahkkin go galgá ráhkadit sátnegirjjiid. Sátnegirjji ráhkadeami proseassa sáhttá juohkit čuovvovaš osiide main guđesge leat sierranas metodat: ráhkkaneapmi sátnegirjeráhkadanbargui, sátnegirjemateriála čohkken, čohkkejuvvon materiála prosesseren, materiála evalueren ja ráhkkaneapmi almmuheapmái, sátnegirjji almmuheapmi ja dan čuovvolanbarggut. (Schierholz 2015: 328–337.) Teorehtalaš leksikografiija dahje metaleksikografiija metodat fas leat veahkkin go galgá dutkat sátnegirjjiid. Metaleksikografiija ulbmil lea iskat ja hábmet teoriijaid mat gusket sátnegirjjiid hábmemii, iešvuođaide, ulbmiliidda ja geavaheapmái (Svensén 2004: 3). Metaleksikografiija metodaid ovddideamis lea duiskka leksikográfa Herbert Ernst Wiegand leamaš guovddážis, ja dáid metodaid sáhttá juohkit njealji jovkui: systemáhtalaš sátnegirjedutkan, sátnegirjekritihkka, historjjálaš sátnegirjedutkan ja sátnegirjegeavaheami dutkan (gč. </p>
<p>Schierholz 2015: 337–343).</p>
<p>Mun dutkan gullá sátnegirjegeavaheami dutkama suorgái, ja mun čilgen dan vuđoleappot dás.</p>
<p>Sátnegirjegeavaheami dutkama ulbmil lea iskat mo geavaheaddjit geavahit sátnegirjjiid, ja daid bohtosiid sáhttá dasto atnit buoridit sátnegirjji kvalitehta. Dávjá geavahuvvon vuogit sátnegirjegeavaheami dutkamis leat earret eará protokollat, eksperimeanttat, jearahallamat, jearahallanskovit ja observašuvdna/áiccadeamit (gč. eanet Schierholz 2015: 338–339; Hult 2017: 67, 71–72). Elektrovnnalaš sátnegirjjiid ja earenoamážit neahttasátnegirjjiid mielde lea boahtán ođđa vuohki mo sáhttá observeret sátnegirjegeavaheami. Ođđa vuohki mo observeret sátnegirjegeavaheami lea guorahallat neahttasátnegirjjiid geavahanloggaid. Ohcamat mat dahkkojit neahttasátnegirjjiin, registrerejuvvojit automáhtalaččat sátnegirjji geavahanloggafiillaide, ja sátnegirjegeavaheami sáhttá daid bokte guorahallat. (Almind 2008: 33–34.) Neahttasátnegirjji sátnegirjeohcamiid registreren loggafiilii dáhpáhuvvá automáhtalaččat ja almmá dan haga ahte dutki váikkuha dan gii observerejuvvo.</p>
<p>Sátnegirjegeavaheami observeren geavahanloggaid bokte garvá dasto buori muddui dan mii lea leamaš observašuvnna heajut bealli, namalassii <em type="italic">observer’s paradox </em>, mii lea juste dat ahte dutki sáhttá váikkuhit dan gean observere, go dat gii observerejuvvo diehtá ahte lea observerema vuolde (Hult 2017: 72). Dán dutkamušas mun iskkan sátnegirjegeavaheami neahttasátnegirjeloggaid guorahaladettiin, ja dán metoda mun čilgen vuđoleappot dás vuollelis. <em type="bold">4.1.2 Loggafiillaid guorahallan metodan </em>Elektrovnnalaš sátnegirjjiin mat leat interneahtas lea nu gohčoduvvon geavahanlogga. </p>
<p>Geavahanlogga sisttisdoallá earret eará ohcanhámi man geavaheaddji lea ohcan sátnegirjjis ja dan vástádusa maid geavaheaddji lea ožžon sátnegirjji serveris (Tarp 2008: 21; Almind 2008: 34). Geavahanloggas sáhttet maid leat dieđut liŋkkaid birra maid geavaheaddji lea deaddilan sátnegirjjis ja goas lea dan dahkan, ja dieđut das makkár neahttalogana lean geavahan ja eará vuogádatdieđuid (Almind 2008: 34). Geavahanlogga sáhttá maid registreret dihtoriid IP-čujuhusaid ja beaivvi ja diibmologu goas ohcan lea dahkkojuvvon (Almind 2008: 37–39).</p>
<p>Loggafiillat sáhttet leat iešguđetláganat (eanet loggafiillaid birra, gč. Tarp 2008; Almind 2008).</p>
<p>Neahttasátnegirjji loggafiillaide registrerejuvvojit automáhtalaččat dieđut geavaheddjiid doaimmain, ovdamearkka dihte makkár sániid ohcet, lihkostuvvá go ohcan vai ii, áigi goas ohcan dáhpáhuvvá. Loggafiillaide registrerejuvvojit buot ohcamat mat dáhkkojit neahttasátnegirjjis.</p>
<p>Mun áiggun loggafiilla dáhtáid gieđahallat sihke kvalitatiivvalaččat ja kvantitatiivvalaččat.</p>
<p>Kvantitatiivvalaččat áiggun analyseret daid meari, áiggi ja šlája, ja áiggun analyseret makkár ohcanhámit (eai) leat dohkkehuvvon (True/False). Kvalitatiivvalaččat áiggun iskat ohcansániid grammatihkalaččat, sihke lihkostuvvon ja ii-lihkostuvvon ohcamiid.</p>
<p>Sátnegirjji loggafiillaid guorahallama buorre bealli lea ahte dat čájeha sátnegirjji autenttalaš geavaheami, juoga man birra sáhttá muđuid leat váttis ja áigegáibideaddji oažžut dieđuid eará árbevirolaš vugiiguin mat geavahuvvojit iskat sátnegirjegeavaheami.</p>
<p>Loggafiillaid guorahallama heajos bealli lea ahte dat ii muital maidege sátnegirjegeavaheami dilálašvuođa birra, gávnnaigo sátnegirjegeavaheaddji daid dieđuid maid lei ohcame ja masa son geavaha daid dieđuid maid lea gávdnan. Loggafiillaid guorahallan iige sáhte muital maidege gii lea ovttaskas sátnegirjegeavaheaddji. Loggafiillas leat dieđut guđe ip-čujuhusas sátnegirjeohcamat leat dahkkojuvvon. Ip-čujuhus (eŋg. <em type="italic">Internet Protocol address </em>) lea nummar mii juhkkojuvvo dihtorovttadagaide mat leat goallostuvvon internehttii. Ip-čujuhusat sáhttet leat juogo stáđđásat dahje rievddadeaddji. Lea dábálaš ahte priváhta olbmuin leat ip-čujuhusat mat rievddadit vaikkoba beaivvis beaivái. Fitnodagain leat dávjá stáđis ip-čujuhusat ja olles fitnodat geavaha dávjá seamma ip-čujuhusa go goallostit iežaset internehttii. Dan dihte ii sáhte ip-čujuhusaid vuođul meroštallat man galle geavaheaddji muhtun sátnegirjjis leat. (Almind 2008; Müller-Spitzer ja earát 2015: 2.) </p>
<p>Loggafiila čájeha mo sátnegirji geavahuvvo dan bokte makkár ohcanhámiid ohccojuvvojit sátnegirjjis, ja man dávjá ja goas ohcamat dáhpáhuvvet. Schierholz (2015: 340) vároha ahte loggafiiladieđuid ferte várrogasat dulkot go earret loggafiillaid de ii leat makkárge oktavuohta geavaheddjiiguin. Ovdamearkan geavaha ahte jus loggafiillas oaidná ahte muhtun geavaheaddjis lea boddu ohcamis, de sáhttá dat mearkkašit ahte sátnegirjeartihkal lei váddásit hábmejuvvon ja geavaheaddji dárbbaša áiggi prosesseret dan. Sátnegirjehábmejeaddji sáhttá dasto atnit ávkki dan dieđus ja rievdadit ja buorebut struktureret dan sátnegirjeartihkkala. </p>
<p>Nuppe dáfus soaitá geavaheaddji dušše váldán bottu ohcamis ja dan dáhpáhusas ii leat makkárge geavatlaš mearkkašupmi leksikografiijii.</p>
<p>Muhto almmatge, loggafiillaid guorahallan sáhttá addit dehálaš dieđuid dan birra mii sátnegirjjis ohccojuvvo, ja daid dieđuid sáhttá ávkkástallat sátnegirjji ovddidanbargguin. <em type="bold">4.2 Materiála </em>Mu dutkanmateriálan dán barggus lea Neahttadigisániid davvisámegiela-dárogiela-davvisámegiela sátnegirjjiid geavahanlogga. Mun guorahalan geavahanlogga mii lea buvttaduvvon ovtta jagi badjel. Mu guorahallanáigodat lea skábmamánu 1. b. 2018 rájes gitta golggotmánu 31. b. 2019 rádjái. Neahttadigisániid geavahanloggat leat Giellatekno hálddus ja dat vurkkoduvvojit sin giddejuvvon serveris UiT Norgga árktalaš universitehta dihtorvuogádagas. </p>
<p>Loggat ráhkaduvvo automáhtalaččat go muhtun ohcanhápmi ohccojuvvo Neahttadigisánit-vuogádagas. Dat mearkkaša ahte dán loggas leat dieđut buot ohcamiid birra mat dahkkojit</p>
<p>Neahttadigisánit-vuogádagas. Juohke ohcan ráhkada ovtta linnjá dán loggas.</p>
<p>Logga man lean geavahan materiálan, lea logga man namma lea <span type="quote">«user_log.txt»</span>. Dát lea mu dutkanbarggu váldomateriála. Logga lea stuoris ja das leat buot ohcamat mat leat dahkkon</p>
<p>Neahttadigisánit-vuogádagas. Mun lean čohkken davvisámegiela-dárogiela-davvisámegiela sátnegirjjiid geavahanlogga ovtta fiilii.7 Dán geavahanloggas leat oktiibuot 2 017 579 linnjá dahje ohcama. Dán geavahanlogga lean dasto ráidnen, ja das lean sihkkon eret buot ohcamiid maid robohtat leat dahkan. Robohtaid ohcamiid lean gávdnán go lean iskan gosa gullet dat IP-čujuhusat mat leat eanemus sátnegirjeohcamiid dahkan. Lean iskan gosa dát IP-čujuhusat gullet ja lean váldán eret buot ohcamiid maid ovdamearkka dihte Google-robohtat ja eará robohtat leat dahkan. Dat mii lea mihtilmas robohtaid ohcamiin, lea ahte dat dahket ollu ohcamiid oktanaga seamma IP-čujuhusas. Mun lean geavahanloggas oktiibuot sihkkon 403 892 ohcama. Maŋŋel čorgema, leat geavahanloggas oktiibuot 1 613 687 ohcama, mat dasto leat mu váldomateriálan dán dutkanbarggus.</p>
<p>Geavahanloggas oaidná ohcamiid mat lea dahkkon sátnegirjjiin. Sátnegirjeohcamis leat guokte vejolaš bohtosa: 1) Sátni gávdnui (True) 2) Sátni ii gávdnon (False)</p>
<p>True mearkkaša ahte ohcanhápmi lea genereren bohtosa ja sátni gávdnui sátnegirjevuogádagas. Ohcanhápmi sáhttá genereret ovtta dahje máŋga vejolaš lemma boađusin, jus lea homonymiija ohcanhámi dahje lemmaid gaskkas. Geavaheaddji oažžu boađusin lemma ja lemma sátnegirjeartihkkala, mas lea jorgalus. </p>
<p>False mearkkaša ahte ohcanhápmi ii leat genereren bohtosa ja sátni ii gávdnon sátnegirjevuogádagas. Geavaheaddji oažžu čuovvovaš máhcahusa ohcamii <span type="quote">«Sátni x ii gávdnon»</span>.</p>
<p>Tabealla 1 čájeha makkár dieđut geavahanloggas bohtet ovdan. Juohke ráidu vástida ovtta ohcamii. Tabeallas 1 oaidnit muhtun autenttalaš sátnegirjeohcamiid mat leat dahkkon disdaga golggotmánu 29. beaivvi 2019 gaskal dii. 10:07:00 ja 10:10:00. Geavahanloggas leat čuovvovaš dieđut: ohcanhápmi, ohcama boađus (gávdnogo ohcanhápmi sátnegirjjis, 7 Giellatekno web-programmerejeaddji Chiara Argese lea mu veahkehan ordnet geavahanlogga analyserema láhkai.</p>
<p>Tabealla 1 vuosttaš ceakkočuolddas leat ovdamearkkaid nummarat, maidda mun čujuhan go kommenteren dán tabealla sisdoalu dás vuollelis. Nuppi ceakkočuolddas lea ohcanhápmi.</p>
<p>Goalmmát ceakkočuolddas lea ohcama boađus, mii lea juogo ahte sátni gávdno (True) dahje sátni ii gávdno (False). Njealját ceakkočuolddas lea(t) ohcanhámi lemma(t). Viđat ceakkočuolddas lea lemma(id) jorgalus. Guđat ceakkočuolddas lea gáldogiella. Čihččet ceakkočuolddas lea jovssusgiella. Gávccát ceakkočuolddas lea ohcama beaive- ja áigemearri, ja ovccát ceakkočuolddas lea IP-čujuhus, man in čájet ollásit dán tabeallas.</p>
<p>Loggas geavahuvvojit gielaid riikkaidgaskasaš ISO 639-3-oanádusat ja ‘sme’ lea davvisámegiela oanádus ja ‘nob’ fas lea girjedárogiela oanádus. Jus gáldogiella lea <em type="italic">sme </em>ja jovssusgiella lea <em type="italic">nob </em>, de mearkkaša dat ahte ohcanhápmi lea ohccojuvvon dábálaš davvisámegiela-dárogiela sátnegirjjis. SoMe lea toleránta davvisámegiela sátnegirjji oanádus, ja jus gáldogiella lea SoMe ja jovssusgiella lea nob, de lea ohcan dáhpáhuvvan toleránta davvisámegiela-dárogiela sátnegirjjis. </p>
<p>Ohcanhápmi lea dat maid geavaheaddji lea ohcan sátnegirjjis. Go dáin sátnegirjjiin lea vejolaš ohcat maiddái sojahuvvon hámiid, de ii leat ohcanhápmi álohii seamma go lemma, muhto jus sátnegirji dovdá ohcanhámi, de čujuha álohii sátnegirjeartihkkala lemmai mii dávjá lea sátni vuođđohámis. Ovdamearkka dihte lea ovdamearkkain (5), (6) ja (13) erohus ohcanhámis ja lemmas. Ovdamearkka (5) ohcanhápmi lea <em type="italic">oainnán </em>ja lemma fas lea <em type="italic">oaidnit </em>. Ovdamearkka (6) ohcanhápmi lea <em type="italic">kom </em>ja lemma fas lea <em type="italic">komme </em>. Ovdamearkka (13) ohcanhápmi lea <em type="italic">gallu </em>ja lemmat fas leat <em type="italic">gállu </em>ja <em type="italic">gállit </em>. Dán ohcama gáldogiella lea SoMe, mii mearkkaša ahte dát ohcan lea dahkkon toleránta davvisámegiela sátnegirjjis, ja stávenložžema geažil ohcanhápmi <em type="italic">gallu </em>addá lemmaid <em type="italic">gállu </em>ja <em type="italic">gállit </em>boađusin. </p>
<p>Ovdamearka (1) <em type="italic">oáinnan </em>lea merkejuvvon ‘False’ go sátnegirji ii dovdda dan hámi. Jus ohcanhápmi ii atte bohtosa (False), de loggas ii oidno lemma iige lemma jorgalus. IP-čujuhusa vuođul oaidnit ahte geavaheaddji lea rievdadan ohcama ja ođđasit ohcan, eará ohcanhámiin maid sátnegirji dovdá, ja ovdamearka (5) <em type="italic">oainnán </em>lea merkejuvvon ‘True’ ja sátnegirji fállá ohcanhámi lemma ja dárogiela jorgalusa. </p>
<p>Tabealla 1 čájeha nappo makkár materiála mun lean guorahallan. Geavahanloggas man mun lean guorahallan, leat oktiibuot 1 613 687 linnjá dahje ohcama. Loggafiilla lean manuálalaččat dihtoris analyseren virolaš cealkagiiguin (eŋg. <em type="italic">regular expressions </em>). </p>
<p>Analyserenbarggus lean maiddái ávkkástallan giellateknologalaš reaidduin, earret eará lean geavahan morfologalaš analysáhtoriid. Mun lean loggafiillaid analyseren sihke kvantitatiivvalaččat ja kvalitatiivvalaččat.</p>
<p>Dán oasis lean čilgen mu dutkanbarggu metoda ja materiála. Boahtte kapihttalis mun buvttán ovdan materiála guorahallama bohtosiid ja analysa. <em type="bold">5 Bohtosat </em></p>
<p>Dán kapihttalis mun čilgen Neahttadigisánit davvisámi-dáru ja dáru-davvisámi sátnegirjjiid duohta geavaheami. Nugo čilgejuvvon materiálakapihttalis, de geahčan guovttelágan loggafiillaid. Nubbi čájeha guđe sániid geavaheaddjit lea ohcan sátnegirjjis, ja nubbi fas čájeha makkár liŋkkaid geavaheaddjit muđui leat deaddilan neahttasiiddus, nugo sojahanparadigmaid rahpat, mannat viidáseappot teakstačoakkáldahkii, ja deaddilastte teavsttas funkšuvnna geavaheapmi.</p>
<p>Álggos čájehan muhtun loguid mat sáhttet čuvgehit Neahttadigisániid dávvisámi-dáru ja dáru-davvisámi sátnegirjji geavaheami. Dasto analyseren loggafiillaid dieđuid gielladieđalaččat ja čiekŋudan muhtun osiide. <em type="bold">5.1 Sátnegirjeohcamat </em>Mun lean guorahallan ovtta jagi sátnegirjegeavaheami ja mu guorahallanáigodat lea skábmamánu 1. beaivvi 2018 rájes gitta golggotmánu 31. beaivái 2019. Dán áigodagas leat oktiibuot 1 613 687 sátnegirjeohcama, ja gaskamearalaččat sátnegirjjiin lea ohccojuvvon 4 421 geardde beaivválaččat. Go geahččá mo dát logut juohkásit daid iešguđetge sátnegirjjiide, de oaidná ahte lea davvisámgiela-dárogiela sátnegirji mii lea eanemusat geavahusas, ja dárogiela-davvisámegiela sátnegirjji čuovvu das njuolga maŋis ja unnimus ohcamat leat toleránta sátnegirjeveršuvnnas, geahča tabealla 2. Tabealla 2 čájeha mo ohcamat </p>
<p><em type="bold">Ohcamat oktiibuot </em><em type="bold">1 613 687 </em><em type="bold">100 % </em><em type="bold">4 421 </em></p>
<p>Tabeallas oaidnit ahte badjel bealli (54,1 %) ohcamiin mat leat mielde mu guorahallamis, leat dahkkon davvisámegiela-dárogiela sátnegirjjis. Jus časká oktii sihke dábálaš davvisámegiela-dárogiela ja toleránta davvisámegiela-dárogiela sátnegirjjiid, de leat badjel 60 % ohcamiin dahkkon dáin sátnegirjjiin. Vuollelaš 40 % ohcamiin leat dahkkon dárogiela-davvisámegiela sátnegirjjis.</p>
<p>Sátnegirjeohcamin oaivvildan juohke ohcanhámi mii ohccojuvvo sátnegirjjis, ja dat sáhttá leat ođđa ohcanhápmi mii ohccojuvvo ohcangiettis dahje ahte deaddila lemmai mii maiddái lea liŋka maid sáhttá deaddilit ja mii čatná sátnegirjeartihkkaliid oktii. Neahttadigisánit-sátnegirjjiin leat buot lemmat maiddái liŋkkat maid sáhttá deaddilit ja oažžut eanet dieđuid lemma birra. Maiddái dát liŋkadeaddileamit registrerejuvvojit sierra ohcamin.</p>
<p>Sátnegirjegeavaheapmi variere ollu mánus mánnui jagi čađa, ja muhtun áigodagaid geavahuvvojit sátnegirjjit eambbo go eará áigodagaid. Govus 2 čájeha mo sátnegirjegeavaheapmi variere mánus mánnui jagi čađa guorahallanáigodagas. Govvosis mearkkaša <em type="italic">smenob </em>lea davvisámegiela-dárogiela dábálaš sátnegirjji. <em type="italic">SoMenob </em>lea davvisámegiela-dárogiela toleránta sátnegirjeveršuvdna. Oanádus <em type="italic">nobsme </em>lea dárogiela-davvisámegiela sátnegirji. dáfus ii leat sáhka stuora loguin, leat oktiibuot 3615 ohcama mat dahket dušše 0,2 % buot ohcamiin mat lea dahkkon guorahallanáigodagas. </p>
<p><em type="italic">Govus 2. </em>Sátnegirjegeavaheapmi mánuid mielde guorahallanáigodagas. Smenob lea davvisámegiela dábálaš sátnegirji. SoMenob lea davvisámegiela toleránta sátnegirjeveršuvdna. Nobsme lea dárogiela sátnegirji. </p>
<p>Govus 2 čájeha mo sátnegirjjiid geavaheapmi molsašuddá mánuid mielde. Sátnegirjjit geavahuvvojit eanemusat čakčamánus skábmamánnui, ja ođđajagimánus miessemánnui.</p>
<p>Mearkkašahtti lea ahte sátnegirjjit geavahuvvojit eanemusat miessemánus. Vejolaš čilgehus dasa sáhttá leat ahte miessemánus lea sihke universitehtain ja vuođđoskuvllain eksámenáigodat, ja dat soaitá leat čilgehus dasa ahte sátnegirjjit geavahuvvojit ollu dan mánus. Geasi áigge ja juovlamánus eai geavahuvvo sátnegirjjit seamma ollu go muđui, ja suoidnemánus lea sátnegirjjiin unnimus ohcamat.</p>
<p><em type="italic">Govus 3. </em>Toleránta davvisámegiela-dárogiela (SoMenob) sátnegirjji geavaheapmi guorahallanáigodagas. 020000400006000080000100000120000140000 </p>
<p>Sátnegirjjiid geavaheapmi jagi čađasmenob</p>
<p>SoMenobnobsme020004000600080001000012000140001600018000</p>
<p>Toleránta davvisámegiela‐dárogiela (SoMenob) sátnegirjji geavaheapmi jagi čađa</p>
<p>Davvisámegiela-dárogiela toleránta (SoMe-nob) sátnegirjji geavahus čájeha veahá earálágan minstara, geahča govvosa 3. Toleránta sátnegirjjis leat ollu unnit ohcamat go dábálaš davvisámegiela-dárogiela ja dárogiela-davvisámegiela sátnegirjjiin, ja dan dihte čájehan sierra govvosis 3 mo dan ohcamat juohkásit jagi čađa. Dán sátnegirjjis leat suoidnemánus eanet ohcamat go geassemánus goas leat unnimus ohcamat. Vejolaš čilgehus dása lea ahte suoidnemánus lea oallugiin luopmu, ja nu geavahit mátketelefovnna eanet, maiddái dalle go ohcet sátnegirjjis. Toleránta sátnegirjjis leat maid mearkkašahtti eanet ohcamat maŋŋel geasi go daid mánuid mat leat ovdal geasi.</p>
<p><em type="italic">Govus 4. </em>Sátnegirjjiid geavaheapmi guovvamánus 2019. </p>
<p>Govus 4 čájeha sátnegirjjiid geavaheami guovvamánus. Govvosis oaidnit ahte sátnegirjjit maid mun guorahalan, geavahuvvojit eanemusat árgabeivviid mánnodagas bearjadahkii.</p>
<p>Vahkkoloahpaid leat unnit ohcamat. Ovdamearkka dihte ohccojuvvo davvisámegiela-dárogiela neahttasátnegirjjis ohccojuvvo lagabui 3000 geardde dahje badjel mánnodagas bearjadahkii, ja vahkkoloahpaid lávvordaga ja sotnabeaivvi njiedjá dát lohku gaskal 1000 ja 2000 ohcamii. Seamma sullasaš variašuvnna sátnegirjegeavaheamis vahkku čađa leat maiddái eará dutkamat čájehan, nugo Bergenholtz ja Johnsen (2005: 125) geat leaba dutkan ovttagielat dánskkagiela neahttasátnegirjji geavaheami ja Hult (2017: 134) gii lea guorahallan ruoŧagiela oahpahalli-sátnegirjji Lexin-geavaheami. 0100020003000400050006000bearjadatlávvordatsotnabeaivimánnodatdisttatgaskavahkkuduorastatbearjadatlávvordatsotnabeaivimánnodatdisttatgaskavahkkuduorastatbearjadatlávvordatsotnabeaivimánnodatdisttatgaskavahkkuduorastatbearjadatlávvordatsotnabeaivimánnodatdisttatgaskavahkkuduorastat1 2 3 4 5 6 7 8 9 10 11 12 13 14 15 16 17 18 19 20 21 22 23 24 25 26 27 28</p>
<p>Sátnegirjjiid geavaheapmi guovvamánus 2019smenob</p>
<p>SoMenobnobsme</p>
<p><em type="italic">Govus 5. </em>Sátnegirjegeavaheapmi gaskavahku guovvamánu 20. b. 2019. </p>
<p>Sátnegirjjiin ohccojuvvojit eanemus sánit beaivet. Govus 5 čájeha mo sátnegirjegeavaheapmi molsašuddá beaivvi mielde. Dán govvosis leat buot sátnegirjjiid maid guorahalan, časkon oktii. Govvosis oaidnit ahte ohccojuvvo ollu sátnegirjjiin gaskal diibmu 10 ja 14 beaivet. Dan áigodagas leat badjel 500 ohcama diimmus. Dat čájeha ahte sátnegirji geavahuvvo viššalit dábálaš bargo- ja skuvlaáiggis. Maŋŋelgaskabeaivvi njiedjá sátnegirjegeavaheapmi, ovdal go fas lassána eahketbeallái. Maŋŋelgaskabeaivvi ja eahkeda mielde leat sátnegirjjiin gaskal 200 ja 400 ohcama. Ihkku leat unnán sátnegirjeohcamat. Ihkku njiedjá sátnegirjegeavaheami ja gaskal diibmu 2 ja 6 lea vuollel 100 ohcama diimmus.</p>
<p>Nugo materiálakapihttalis lean čilgen, de sáhttet leat guovttelágan bohtosat go ohcá</p>
<p>Neahttadigisániid sátnegirjjiin. Ohcanhápmi juogo addá bohtosa ja čujuha lemmai dahje ii atte bohtosa ja boahtá diehtu ahte sátni ii gávdno. Loggafiila čájeha leago sátnegirjegeavaheaddji ožžon bohtosa vai ii go lea ohcan muhtun ohcanhámi sátnegirjjis.</p>
<p>Geavahanloggas leat bohtosat merkejuvvon <em type="italic">True </em>. Jus ohcanhápmi ii atte bohtosa iige fála jorgalusa, de merkejuvvo dat ohcan <em type="italic">False </em>geavahanloggas. Govus 6 čájeha man stuora oassi ohcamiin addá bohtosa ja man stuora oassi ohcamiin ii atte bohtosa, ja mo dát sátnegirjeohcamat juohkásit daid iešguđetge sátnegirjjiid gaskkas. Govvosis oaidnit ahte eanaš sátnegirjeohcamat addet bohtosa. 0100200300400500600700800900123456789 10 11 12 13 14 15 16 17 18 19 20 21 22 23 24 </p>
<p>Sátnegirjegeavaheapmi gaskavahkku guovvamánu 20. beaivvi 2019</p>
<p>Diibmomearri</p>
<p>Lohku</p>
<p><em type="italic">Govus 6. </em>Sátnegirjeohcamiid bohtosat. </p>
<p>Tabealla 3 čájeha dárkileappot makkár logut lea govvosa 6 duohken. Tabeallas 3 bohtet ovdan sihke absoluhtta ja relatiiva logut das man ollu sátnegirjeohcamat addet bohtosa ja man ollu ohcamat eai atte bohtosa, ja mo dát logut leat juohkásan daidda iešguđetge sátnegirjjiide maid guorahalan dán čállosis.</p>
<p><em type="italic">Tabealla 3. </em>Daid iešguđetge sátnegirjjiid sátnegirjeohcamat mat leat addán bohtosa ja mat eai leat addán bohtosa. </p>
<p><em type="bold">Davvisámegieladárogiela (smenob) </em></p>
<p><em type="bold">Dárogiela – davvisámegiela (nobsme) </em></p>
<p><em type="bold">Toleránta davvisámegieladárogiela (SoMenob) </em></p>
<p><em type="bold">Toleránta dárogiela- davvisámegiela (nobSoMe) </em></p>
<p>Tiipa</p>
<p>Absoluhtta</p>
<p>Relatiiva Absoluhtta</p>
<p>Relatiiva</p>
<p>Absoluhtta</p>
<p>Relatiiva</p>
<p>Absoluhtta</p>
<p>Relatiiva</p>
<p>Boađus (True) 770 798 88,2 % 543 603 87,3 % 92 895 81,5 % 3 079 85,2 %</p>
<p>Ii-boađus (False) 102 689 11,8 % 78 971 12,7 % 21 116 18,5 % 536 14,8 %</p>
<p><em type="bold">Oktiibuot </em><em type="bold">873 487 </em><em type="bold">100 % </em><em type="bold">622 574 </em><em type="bold">100 % </em><em type="bold">114 011 </em><em type="bold">100 % </em><em type="bold">3 615 </em><em type="bold">100 % </em></p>
<p>Tabeallas 3 oaidnit ahte olles 88,2 % ohcamiin mat leat dahkkon dábálaš davvisámegiela-dárogiela sátnegirjjis, leat addán bohtosa. Davvisámegiela-dárogiela sátnegirji leage dat sátnegirji mas lea alimus deaivanproseanta, nappo eanemus ohcamat mat addet bohtosa.</p>
<p>Maiddái dárogiela-davvisámegiela sátnegirjjis lea alla ohcanlohku mii lea addán bohtosa, ja olles 87,3 % dán sátnegirjji ohcamiin leat addán bohtosa. Nuppe dáfus birrasiid juohke ovccát ohcan dáin sátnegirjjiin ii atte bohtosa.</p>
<p>Juohku bohtosiid ja ii-bohtosiid gaskkas lea oalle jámma sátnegirjjiid gaskkas. Eanas ohcamat sátnegirjjis addet bohtosa, ja badjel 87 % ohcamiin sihke davvisámegiela-dárogiela ja dárogiela-davvisámegiela sátnegirjjis leat addán bohtosa. Toleránta veršuvnna logut leat veahá vuollelis, ja dán sátnegirjjis leat badjelaš 81 % ohcamiin addán bohtosa. Dát mearkkaša ahte juohke ovccát ohcan davvisámegiela-dárogiela ja dárogiela-davvisámegiela sátnegirjjis ii atte bohtosa, ja juohke gávccát ohcan toleránta veršuvnnas ii atte bohtosa. 0 %20 %40 %60 %80 %100 %smenobnobsme</p>
<p>SoMenobnobSoMe</p>
<p>Sátnegirjeohcamat</p>
<p>Boađus (True)</p>
<p>Ii‐boađus (False)</p>
<p>Go lea sáhka toleránta sátnegirjeveršuvnnain, de leat logut veahá vuollelis. Birrasiid juohke gávccát ohcan toleránta davvisámegiela-dárogiela sátnegirjjiis ii leat addán bohtosa.</p>
<p>Ohcamiin mat leat dahkkon davvisámegiela-dárogiela toleránta veršuvnnas, leat 81,5 % addán bohtosa. Dát lohku lea nappo 6,7 proseantapoeaŋŋa vuollelis go dábálaš davvisámegiela-dárogiela proseantalohku. Dát erohus lea miellagiddevaš, go galggašii jáhkkit ahte logut livčče nuppe láhkai, namalassii ahte toleránta sátnegirji fálašii dávjjibut bohtosa go dábálaš, ii-toleránta veršuvdna, go toleránta veršuvdna fállá maiddái bohtosa ohcamiidda gos eai geavahuvvo sámegiela bustávat, ovdamearkka dihte ii gáibiduvvo ahte earuha a ja á. Mo dáid loguid dasto sáhtášii čilget? Čilgehus dása soaitá leat ahte leat guovttelágan geavaheaddjijoavkkut mat geavahit dábálaš ja toleránta veršuvnna. Leago nu ahte nuorat buolva geavaha mátketelefovnna sátnegirjjis ozadettiin, ja nu ohcet toleránta veršuvnnas, go fas hárjánan sámegielgeavaheaddjit geavahit dihtora go ohcet sátnegirjjis? Jus sátnegirjji geavaha mátketelefovnna bokte, de manná automáhtalaččat toleránta sátnegirjái. Nuppe dáfus sáhttá gal maiddái válljet toleránta veršuvnnas ohcat go geavaha dihtora.</p>
<p>Nugo lean ovdalaččas čilgen, de leat teknihkalaš siva geažil maiddái dáhpáhuvvan ohcamat toleránta dárogiela-davvisámegiela veršuvnnas. Lean iežan guorahallamii válljen váldit mielde ohcamiid mat leat dáhpáhuvvan dán sátnegirjjis, go mu mielas lea dehálaš čalmmustahttit duohta ohcamiid mat leat dahkkon sátnegirjjis. Mun čilgen eanet daid ohcamiid go guorahalan ohcamiid mat addet bohtosiid ja ohcamiid mat eai atte bohtosiid.</p>
<p>Bergenholtz ja Johnsen (2005: 125) leaba guorahallan dánskka ovttagielat neahttasátnegirjji geavahanlogga. Guorahallan čájeha ahte 80,5 % ohcamiin dán sátnegirjjis adde bohtosa ja 19,5 % ohcamiin eai addán bohtosa. Sudno guorahallanáigodat lea 465 beaivvi, mii lea seamma go jagi ja 3 mánu. Dan áigodagas ledje dán sátnegirjjis 1 016 960 ohcama. Dán sátnegirjji logut leat ollu unnit go Neahttadigisánit davvisámegiela-dárogiela-davvisámegiela logut ovtta jagi áigodagas. Sudno dutkan lea dahkkon badjel 14 jagi áigi ja soai čálliba ahte neahttasátnegirjjiid geavaheapmi lea lassáneame ja dán lassáneami oaidná jagis jahkái. Lea almmatge mearkkašahtti ahte Neahttadigisániid davvisámegiela sátnegirjjiin leat nu ollu ohcamat go leat. Maiddái go jurddaša potensiála geavaheddjiid logu. Man ollu sámegielagat leat dánskkagielagiid ektui? Jus buohtastahttá Neahttadigisániid loguid veahá ođđaset loguiguin, de oaidná almmatge ahte das davvisámegiela sátnegirjjiin leat ollu ohcamat potensiála geavaheddjiid ektui.</p>
<p>Dán rádjai lean mun hupman sátnegirjegeavaheami birra, ja man ollu ohcamat leat sátnegirjjis. Naba sátnegirjegeavaheaddjit? Leago loggafiilla vuođul vejolaš gávnnahit galle ovttaskas geavaheaddji leat ohcan sátnegirjjis? Ovttaskas geavaheaddjin oaivvildan ovttaskas olbmo gii lea geavahan sátnegirjjis. Loggafiillas leat dieđut guđe ip-čujuhusas ohcamat leat dahkkojuvvon. Ip-čujuhus (eŋg. <em type="italic">Internet Protocol address </em>) lea nummar mii juhkkojuvvo dihtorovttadagaide mat goallostit iežaset internehttii. Ip-čujuhusat sáhttet leat juogo stáđđásat dahje rievddadeaddji. Lea dábálaš ahte priváhta olbmuin leat rievddadeaddji ip-čujuhusat, ja interneahttalágideaddji sáhttá prinsihpas sidjiide addit ođđa ip-čujuhusa juohke háve go goallostit nehttii, muhto eambbo dábálaš lea várra ahte ip-čujuhus lonuhuvvo ovdamearkka dihte juohke jándora. Dán vuogi mielde ii sáhte ovtta ip-čujuhusa čatnat dihto olbmui, ja máŋga olbmo sáhttet maiddái áiggi badjel geavahit seamma ip-čujuhusa. Fitnodagain leat dávjá stáđis ip-čujuhusat ja geavahit seamma ip-čujuhusa juohke háve go goallostit iežaset internehttii. (Wikipedia 2019b.) Finnmárkku fylkkagielddas juogadit ovdamearkka dihte buot bargit, buot oahppit ja buot guossit golbma sierra ip-čujuhusa go leat interneahtas fylkkagieldda neahttafierpmádaga bokte (njálmmálaš diehtu Finnmárkku fylkkagieldda IT-hoavddas Ragnhild Evjen Angellis, telefovnna bokte 5.12.19). Nu sáhttet leat badjel duhát geavaheaddji ovtta sierra ip-čujuhusa duohken. Dat mearkkaša ahte lea hui problemáhtalaš geavahit ip-čujuhusaid go galgá meroštallat galle ovttaskas geavaheaddji leat ohcan sátnegirjjis, ja dan dihte lea veadjemeahttun loggafiilla vuođul gávnnahit galle ovttaskas geavaheaddji sátnegirjjis leat. Nuppe dáfus sáhttet ip-čujuhusat addit juogalágan gova sátnegirjegeavaheamis. Guorahallanáigodagas leat 39 256 ovttaskas ip-čujuhusa ohcan neahttasátnegirjjis. Ip-čujuhus mii lea eanemusat ohcan sátnegirjjis, lea stáđis ip-čujuhus mii lea čadnon stuora organisašuvdnii ja man duohken dasto leat máŋga potensiála geavaheaddji. </p>
<p>Dát ip-čujuhus lea ohcan sátnegirjjis olles 86 183 geardde. Jónsdóttir ja Úlfarsdóttir (2016: 94) leaba loggafiillaid vuođul guorahallan islánddagiela-davviriikkaidgielaid ISLEX-neahttasátnegirjji geavaheami, ja soai cealkiba ahte dán neahttasátnegirjjis ledje 2015:s badjelaš 100 000 geavaheaddji. Mun lean e-poastta bokte jearran sudnos mii lea dáid geavaheaddjiloguid duohken, ja vástádussan lean ožžon ahte ip-čujuhusat lea vuođđun dán lohkui (e-poasta Þórdís Úlfarsdóttiris, 11.11.2019). Eará dutkamat, nugo Bergenholtz ja</p>
<p>Johnsen (2005), eai leat geahččalan estimeret geavaheddjiid logu ip-čujuhusaid vuođul, juste dan dihte go dat leat nu eahpečielga logut. Sii leat baicca fokuseren sátnegirjeohcamiidda, nugo maiddái mun dagan dán čállosis.</p>
<p>Mun lean ávkkástallan ip-čujuhusain go láhčen geavahanlogga analyseremii. Mun sihkkon buot ip-čujuhusaid maid sáhtten čatnat neahttarobohtaide. Vuohki mo dan dahken lei ahte sorterejin sátnegirjeohcamiid ip-čujuhusaid vuođul. Dát ip-čujuhus mii lei eanemusat geavahuvvon bođii bajimussii listui. Dasto álgen bajimusas listtus iskat gosa ip-čujuhusat gullet (whois vuogi mielde). Guorahallanáigodagas leat oktiibuot 39 256 ovttaskas ip-čujuhusa ohcan sátnegirjjis. Davvisámegiela-dárogiela sátnegirjjiis leat ohcan 25 837 sierra ip-čujuhusa. Lohku lea 24 445 sierra ip-čujuhusa dárogiela-davvisámegiela sátnegirjjis.</p>
<p>Toleránta sátnegirjjis ges leat ohcan 12 124 ip-čujuhusa, ja dárogiela veršuvnnas fas 979 ip-čujuhusa. Logut čájehit ahte seamma ip-čujuhusat leat ohcan máŋgga sátnegirjjis, go logut badjálastet.</p>
<p>Dán oasis lean čájehan goas ja man ollu sátnegirjjit geavahuvvojit. Sátnegirjjit leat ollu geavahusas, ja stuora oassi sátnegirjeohcamiin dáhpáhuvvet skuvla- ja bargoáiggis.</p>
<p>Stuorámus oassi ohcamiin mat leat dahkkon sátnegirjjiin, badjel 80 %, leat addán bohtosa. <em type="bold">5.2 Ohcamat mat addet bohtosiid </em>Dán oasis mun guorahalan sátnegirjeohcamiid mat addet bohtosa. Álggos guorahalan davvisámegiela sátnegirjeohcamiid, ja de geahčan dárogiela ohcamiid. <em type="bold">5.2.1 Bivnnuheamos davvisámegiela ohcanhámit </em>Nugo tabealla 3 čájeha bajábealde, de addet 88,2 % ohcamiin bohtosa davvisámegiela-dárogiela sátnegirjjis, ja 81,5 % ohcamiin addet bohtosa toleránta davvisámegiela-dárogiela sátnegirjjis. </p>
<p><em type="italic">Tabealla 4 </em>. Eanemus ohccon davvisámegiela ohcanhámit juhkkojuvvon sátneluohkáide. </p>
<p><em type="bold">Sátneluohkká </em></p>
<p><em type="bold">Dábálaš davvisámegiella- </em><em type="bold">dárogiella (smenob) </em></p>
<p><em type="bold">Toleránta davvisámegiella- </em><em type="bold">dárogiella (SoMenob) </em></p>
<p>Vearba 34 36</p>
<p>Substantiiva 9 5</p>
<p>Adjektiiva 2 1</p>
<p>Pronomen 3 5</p>
<p>Advearba 1 2</p>
<p>Partihkal/subjunkšuvdna 1 1</p>
<p><em type="bold">Oktiibuot </em><em type="bold">50 </em><em type="bold">50 </em></p>
<p>Tabealla 4 čájeha guđe sátneluohkáide bivnnuheamos davvisámegiela ohcanhámit gullet.</p>
<p>Tabealla 4 lea ráhkaduvvon tabealla 5 vuođul, mii čájeha 50 bivnnuheamos davvisámegiela ohcanhámi. Eanemus dábálaš ohcanhápmi mii addá bohtosa sihke dábálaš ja toleránta davvisámegiela sátnegirjjis, lea vearba infinitiivvas ja substantiiva nominatiivva ovttaidlogus.</p>
<p>Dát hámit leat seamma go vearbbaid ja substantiivvaid lemmahámit sátnegirjjis. Dáid dábáleamos ohcanhámiid gaskkas leat maiddái adjektiivvat ja pronomenat mat leat vuođđohámis, ja muđui leat sojakeahtes hámit nugo advearbbat ja jearaldatpartihkal/subjunkšuvdna. Dát hámit leat seamma go lemmahámit sátnegirjjis.</p>
<p>Neahttadigisániin sáhttá maid ohcat sojahuvvon hámit, muhto geavaheaddjit leat dattetge ohcan dáid sániid vuođđohámis. Sivva dasa soaitá leat ahte geavaheaddjit eai dieđe ahte sátnegirjjis sáhttá ohcat maiddái sojahuvvon hámiid dahje ahte geavaheaddjit leat hárjánan sátnegirjegeavaheaddjit geat dihtet ahte sátnegirjjiin dábálaččat lea vuođđohápmi ohcanhápmi ja sátnegirjeartihkkala lemmahápmi. Neahttadigisánit lea áidna sámegiela sátnegirji mas sáhttá ohcat sojahuvvon hámiid.</p>
<p>Mun lean oppalaččat iskan man stuora oassi dábálaš sátnegirjji buot lihkostuvvan ohcanhámiin leat sánit vejolaš vuođđohámis. 82 % ohcanhámiin mat addet bohtosa dábálaš sátnegirjjis9 leat vejolaš lemmahámis dahje vuođđohámis. Mun lean maid iskan man stuora oassi ollislaš teavsttas leat sánit vejolaš vuođđohámis. Lean dán oktavuođas iskan SIKOR čáppagirjjálašvuođa teakstačoakkáldaga10, ja dát iskkadeapmi čájeha ahte 34 % sániin ollislaš teavsttas leat vejolaš vuođđohámis ja 66 % leat sojahuvvon hámit. Dat mearkkaša ahte davvisámegiela giellageavaheaddjit dávjjimusat deaivvadit sániid sojahuvvon hámiin davvisámegiela teavsttain, muhto sátnegirjjis leat stuorámus oassi ohcanhámiin vejolaš lemmahámis dahje vuođđohámis.</p>
<p>Tabeallas 5 leat 50 dábáleamos ohcanhámi mat addet bohtosiid davvisámi-dáru dábálaš ja toleránta sátnegirjjis, ja lohku galle geardde dat leat ohccojuvvon guorahallanáigodagas.</p>
<p>Tabeallas 5 oaidná ahte logi bivnnuheamos ohcanhámi goappaš sátnegirjjis leat vearbbat.</p>
<p>Dábálaš sátnegirjjis lea easkka 16. sajis ohcanhápmi mii lea eará go vearba, ja dat lea pronomen <em type="italic">mii </em>. Toleránta sátnegirjjis lea substantiiva <em type="italic">eadni </em>11. sajis. Dan 50 bivnnuheamos ohcanhámi gaskkas leat buori muddui seamma ohcanhámit mat leat ohccojuvvon goappašat sátnegirjjiin. Goappaš sátnegirjjiin leat dáid ohcamiid gaskkas čuovvovaš substantiivvat: 9 In leat iskan man stuora oassi toleránta sátnegirjji ohcamiin leat vuođđohámis, go oasi dáin ohcanhámiin ii sáhte analyseret dábálaš morfologalaš analysáhtoriin stávenložžema geažil. 10 Čáppagirjjálašvuođa teakstačoakkáldagas dahje ficti-korpusas, mii lea kompilerejuvvon 2018-11-06, leat oktiibuot 487 239 sáni, ja 166 262 sáni leat vejolaš vuođđohámis. Dáin loguin leat dušše sánit mielde, mun lean váldán eret gaskkaid ja eará mearkkaid ovdal go isken man ollu sánit leat vuođđohámis. <em type="italic">mánná </em>, <em type="italic">beaivi </em>, <em type="italic">eadni </em>, <em type="italic">biila </em>, <em type="italic">beana </em>. Dasa lassin leat dábálaš davvisámegiela-dárogiela sátnegirjjis ohccojuvvon njeallje eanet substantiivva go toleránta sátnegirjjis, namalassii <em type="italic">girji </em>, <em type="italic">olmmoš, skuvla </em>ja <em type="italic">viessu </em>. Seamma vearbbat mat leat eanemusat ohccojuvvon goappaš sátnegirjjiin leat oktiibuot 30 vearbba, ja dat leat: <em type="italic">bargat, boahtit </em>, <em type="italic">borrat </em>, <em type="italic">dahkat </em>, <em type="italic">diehtit, </em><em type="italic">fertet, galgat, geahččat, gullat, gávdnat, háliidit, ii, leat, liikot, lohkat, mannat, muitalit, </em><em type="italic">oaidnit, oastit, oažžut, orrut, sáhttit, vuodjit, vuolgit, váldit, vázzit, áigut, šaddat, čohkkát, </em><em type="italic">čállit </em>. Leat njeallje vearbba mat leat ohccojuvvon dušše dábálaš sátnegirjjis: <em type="italic">geavahit </em>, <em type="italic">oahppat </em>, <em type="italic">ráhkadit </em>, <em type="italic">álgit </em>. Toleránta sátnegirjjis leat ohccojuvvon guokte eanet vearbba go dábálaš sátnegirjjis, ja leat oktiibuot guhtta vearbba mat leat ohccojuvvon dušše toleránta sátnegirjjis, namalassii <em type="italic">addit </em>, <em type="italic">beassat </em>, <em type="italic">goarrut </em>, <em type="italic">hupmat </em>, <em type="italic">juhkat </em>, <em type="italic">viehkat. </em>Adjektiivvaid ektui lea <em type="italic">buorre </em>goappaš sátnegirjjiid bivnnuheamos ohcamiid gaskkas, ja dasa lassin lea adjektiiva <em type="italic">čáppat </em>dábálaš sátnegirjji bivnnuheamos ohcamiid gaskkas. Pronomenat <em type="italic">mun, dat, mii </em>lea maiddái goappašiid sátnegirjjiid bivnnuheamos ohcamiid gaskkas ja dat leat vuođđohámis mii lea nominatiiva ovttaidlogus. Lassin dasa sáhttá pronomen <em type="italic">mii </em>maiddái leat persovnnalaš pronomen vuosttašpersovnna máŋggaidlogus. Oktasaš ohcamiid gaskkas leat maid sánit nugo <em type="italic">go, maid </em>. Dát ohcanhámit sáhttet gullat máŋgga sátneluohkkái. <em type="italic">Go </em>lea sihke jearaldatpartihkal ja subjunkšuvdna (vuollálasti konjunkšuvdna) mii čatná oalgecealkagiid váldocealkagii. <em type="italic">Maid </em>lea sihke advearba, ja relatiiva, indefinihtta ja interrogatiiva pronomena akkusatiiva ovttaidlogu hápmi dahje akkusatiiva/genetiiva máŋggaidlogu hápmi. Pronomenat <em type="italic">don </em>ja <em type="italic">ieš </em>, ja advearba <em type="italic">gal </em>leat bivnnuheamos ohcanhámis gaskkas dušše toleránta sátnegirjjis. </p>
<p>Dan 50 eanemus ohccojuvvon ohcanhámi gaskkas leat dábálaš sátnegirjjis 34 vearbba ja toleránta sátnegirjjis fas 36 vearbba. Buot vearbbat leat infinitiivvas mii lea vearbba vuođđohápmi ja vearbbaid sátnegirjeartihkkaliid lemmahápmi. Ohcanhápmi mii lea eanemusat ohccojuvvon goappaš sátnegirjjiin, lea <em type="italic">leat </em>. <em type="italic">Leat </em>lea ohccojuvvon badjel 40 % geardde eambbo go nummar guokte goappaš listtuin, mii lea <em type="italic">boahtit </em>. </p>
<p>Manne lea <em type="italic">leat </em>-vearba nu ollu ohccojuvvon? <em type="italic">Leat </em>-vearba sáhttá cealkagis doaibmat sihke váldovearban ja veahkkevearban. Váldovearban cealkagis <em type="italic">leat </em>-vearba sáhttá leat sihke kopulavearban11 ja váldovearban lokatiiva <em type="italic">leat </em>-cealkagiin12 ja biehttalanráhkadusain. </p>
<p>Veahkkevearban <em type="italic">leat </em>doaibmá perfeaktaráhkadusain ja aktio essiivaráhkadusain. <em type="italic">Leat </em>-vearbbas lea nappo viiddis funkšuvdna. </p>
<p>Daid eanemus ohccon vearbbaid gaskkas mat leat ohccojuvvon goappaš sátnegirjjiin, leat 30 vearbba, ja daid gaskkas leat biehttalanvearba <em type="italic">ii </em>ja dábálaš modála veahkkevearbbat nugo <em type="italic">fertet, galgat, sáhttit, áigut, šaddat </em>. Muđui leat eanas vearbbat bárrastávvalvearbbat – <em type="italic">at </em>ja – <em type="italic">it </em>vearbbat, ja bárahistávvalvearbbat <em type="italic">háliidit </em>ja <em type="italic">muitalit </em>. Kontráktavearbbat lea guokte earret modálavearbba <em type="italic">fertet </em>, namalassii <em type="italic">liikot </em>ja <em type="italic">čohkkát </em>. </p>
<p>Vearbbat mat leat dušše dábálaš sátnegirjji eanemus ohccon vearbbaid gaskkas, leat guokte bárahisstávvalvearbba, namalassii <em type="italic">geavahit </em>ja <em type="italic">ráhkadit </em>, ja guokte bárrastávvalvearbba, namalassii <em type="italic">oahppat </em>ja <em type="italic">álgit </em>. </p>
<p>Vearbbat mat leat dušše toleránta sátnegirjji eanemus ohccon vearbbaid gaskkas, leat guhtta bárrastávvalvearbba <em type="italic">addit </em>, <em type="italic">beassat </em>, <em type="italic">goarrut </em>, <em type="italic">hupmat </em>, <em type="italic">juhkat </em>ja <em type="italic">viehkat </em>. <em type="bold">5.2.2 Eanemus ohccon dárogiela ohcanhámit </em>Nugo tabealla 2 čájehii, de addet 87,3 % ohcamiin dárogiela-davvisámegiela sátnegirjjis bohtosa, ja 85,2 % ohcamiin toleránta dárogiela-davvisámegiela sátnegirjjis. Tabeallas 7 leat 50 eanemus ohccon ohcanhámit dábálaš ja toleránta dárogiela-davvisámegiela sátnegirjjis. </p>
<p>Eanemus ohccon ohcanhámit gaskkas leat máŋga sojahuvvon vearbahámi, nugo <em type="italic">er </em>, <em type="italic">kan </em>, <em type="italic">skal </em>, <em type="italic">har </em>, <em type="italic">vil </em>, <em type="italic">var </em>. Dát hámit leat vearbba preseansahámit. Dat lea veahá mearkkašahtti. Dárogielas 11 <em type="italic">Leat </em>-vearba kopulavearban čatná oktii cealkaga subjeavtta ja predikatiivva, ja de lea kongrueansa cealkaga subjeavtta ja vearbasojaheami gaskkas, omd. <em type="italic">mun lean nieida </em>, <em type="italic">moai letne skuvlamánát </em>, <em type="italic">mii </em><em type="italic">leat lihkolaččat </em>. <em type="italic">Leat </em>-vearba kopulavearban vástida dárogiela <em type="italic">være </em>-vearbba kopulamearkkašupmái ( <em type="italic">jeg er en jente, vi er skoleelever, vi er lykkelige </em>). 12 Lokatiiva <em type="italic">leat </em>-ráhkadusat čilgejit ahte muhtumis lea juoga (oamasteapmi) dahje ahte juoga lea gos nu dahje oassin mas nu (eksistensiálacealkagat). Dáin ráhkadusain lea dat gii oamasta juoidá dahje dat gos juoga lea, lokatiivvas ja <em type="italic">leat </em>-vearba ges lea goalmmát persovnna ovttaidlogus dahje máŋggaidlogus, das gitta oamastago dahje gávdnogo okta dahje eanet diŋga, omd. <em type="italic">mus lea mánná </em>, <em type="italic">mus leat guokte máná </em>, <em type="italic">skuvllas lea vuojadanhálla </em>, <em type="italic">lávus leat guokte duolji </em>. <em type="italic">Leat </em>-vearba dáin ráhkadusain vástida dárogiela <em type="italic">ha </em>-vearbba oamastanmearkkašupmái ( <em type="italic">jeg har et barn </em>, <em type="italic">jeg har to barn </em>) ja dain ráhkadusain mat čilgejit dan gos juoga lea, vástida <em type="italic">leat </em>-vearba maiddái dárogiela <em type="italic">være </em>-vearbba eksistensiála mearkkašupmái ( <em type="italic">skolen har svømmehall </em>/ <em type="italic">i skolen er der svømmehall </em>, <em type="italic">lavvoen </em><em type="italic">har to reinskinn </em>/ <em type="italic">i lavvoen er det to reinskinn </em>). leat ollu unnit vearbasojahanhámit go sámegielas. Finihttahámit lea vearbbain golbma, namalassii dálááigi, vássánáigi ja gohččunhápmi, ja buot persovnnain lea seamma hápmi. </p>
<p>Dárogiela sátnegirjjiid vearbbaid lemmahápmi lea infinitiiva, ja nu lea maid buori muddui</p>
<p>Neahttadigisániin (leat muhtun vearbbat main lemmahápmi lea preseansa). Nugo ovdal namuhuvvon, de sáhttá Neahttadigisániin maiddái ohcat sojahuvvon hámiid, ja dát guoská maid dárogiela sániide. Ovttagielat girjedárogiela sátnegirjjis Bokmålsordbokas13 ii leat vejolaš ohcat vearbbaid sojahanhámiid, muhto sátnegirji evttoha vejolaš lemma jus ohcanhápmi ii iešalddis leat lemma sátnegirjjis. Ovdamearkka dihte jus ohcá <em type="italic">er </em></p>
<p>Bokmålsordbokas, de oažžu boađusin ahte <em type="italic">Er </em>lea erbium kemalaš symbola, ja sátnegirji ii evttot eanet vejolaš lemmaid maid hápmi ohcanhápmi sáhtášii leat. Jus ohcá <em type="italic">var </em>, de oažžu boađusin ahte <em type="italic">var </em>ii leat lemma dán sátnegirjjis, muhto soaittát ohcame muhtun eará lemma hámi, ja de evttoha lemmaid main lea dakkár hápmi, earret eará <em type="italic">være </em>. </p>
<p><em type="italic">Tabealla 6. </em>Eanemus ohccon dárogiela ohcanhámit juhkkojuvvon sátneluohkáide. </p>
<p><em type="bold">Sátneluohkká </em></p>
<p><em type="bold">Dárogiella-davvisámegiella </em><em type="bold">(nobsme) </em></p>
<p><em type="bold">Toleránta dárogiella- </em><em type="bold">davvisámegiella (nobSoMe) </em></p>
<p>Vearba 18 22</p>
<p>Substantiiva 3 3</p>
<p>Adjektiiva 1 4</p>
<p>Pronomen 1 3</p>
<p>Advearba 3 2</p>
<p>Preposišuvdna 3 1</p>
<p>Subjunkšuvdna 1 -</p>
<p>Homonyma sátneluohkát 20 15</p>
<p><em type="bold">Oktiibuot </em><em type="bold">50 </em><em type="bold">50 </em></p>
<p>Tabeallas 6 oaidná ahte dárogiela sátnegirjjis gullet bivnnuheamos ohcamat ollu eambbo sátneluohkáide go davvisámegiela bivnnuheamos ohcamat. Ohcanhámit mat sáhttet gullat eanet go ovtta sátneluohkkái, leat maid eambbo dárogielas go sámegielas, ja dárogiela-davvisámegiela dábálaš sátnegirjji ohcamiid gaskkas lea dat stuorámus joavku masa gullet olles 20 ohcanhámi. Toleránta sátnegirjji lohku lea 15. 13 Bokmålsordboka lea ovttagielalaš girjedárogiela sátnegirji, man sojahanhámit ja čállinhámit čuvvot čállingiela norpmaid. Bergena universitehtas ja Norgga giellaráđis lea ovddasvástádus sátnegirjái ( <em type="italic">Bokmålsordboka </em>). sojahanparadigma. Dasa lassin lea <em type="italic">er </em>sierra lemman ja sátnegirjeartihkalin dárogiela-davvisámegiela sátnegirjjis. Ekvivaleantan fállojuvvojit <em type="italic">leat </em>-vearbba 49 sojahan hámi dálááiggis buot loguin ja persovnnain indikatiivvas, imperatiivvas, konditionálas ja potentiálas, ja dasa lassin leat vel máŋga bálddalas hámi. </p>
<p>Jus deaddila <em type="italic">leat </em>-lemmai, de oažžu <em type="italic">leat </em>-vearbba sojahanparadigma. Jus deaddila <em type="italic">leahkin </em>lemmai <em type="italic">er </em>-hámi vuolde, de oažžu <em type="italic">leat </em>-sojahanparadigma lassin <em type="italic">leahkin </em>(substantiiva) paradigma ja <em type="italic">leahki </em>(substantiiva) paradigma. Ovdamearkacealkagiid vuolggasadji lea <em type="italic">leat </em>-vearba. Dárogiela <em type="italic">være </em>vearba ekvivaleantan lea álohii sámegiela <em type="italic">leat </em>, muhto sámegiela <em type="italic">leat </em>-vearbba dárogiela ekvivaleantan sáhttá leat sihke <em type="italic">være </em>-vearba ja <em type="italic">ha </em>-vearba. Ii leat vuogas dušše jorgalit sátnegirjji, dat ferte váldit vuolggasaji gáldogielas. Ii leat nu álki go ahte jovssusgiella šaddá gáldogiellan go dušše molsu dain saji. 18 ohcanhámi leat čielga vearbbat, ja dat leat <em type="italic">er, har, se, kan, vil, skal, bli, være, komme, </em><em type="italic">spise, snakke, kjøre, gå, dra, bruke, lage, kunne, skulle </em>. </p>
<p>Čieža ohcanhámi mat lassin vearbajovkui sáhttet gullat eará sátneluohkkái: <em type="italic">få </em>(adjektiiva ja vearba infinitiivvas), <em type="italic">reise </em>(vearba, substantiiva), <em type="italic">lære </em>(vearba, substantiiva), <em type="italic">når </em>(advearba, vearba), <em type="italic">så </em>(vearba, advearba), <em type="italic">venn </em>(substantiiva, vearba), <em type="italic">var </em>(vearba, adjektiiva). </p>
<p>Golbma ohcanhámi leat čielga substantiivvat, ja dat leat <em type="italic">dag, barn, familie </em>. </p>
<p>Guhtta ohcanhámi leat substantiivvat ja lassin dasa sáhttet gullat eará sátneluohkáide: <em type="italic">for </em>(advearba, konjunkšuvdna, advearba, preposišuvdna, substantiiva), <em type="italic">samisk </em>(adjektiiva, substantiiva), <em type="italic">reise </em>(vearba, substantiiva), <em type="italic">lære </em>(vearba, substantiiva), <em type="italic">hjem </em>(advearba, substantiiva), <em type="italic">venn </em>(substantiiva, vearba). </p>
<p>Okta ohcanhápmi lea čielga adjektiiva: <em type="italic">fin </em></p>
<p>Vihtta ohcanhámi leat adjektiivvat ja lassin dasa vel eará sátneluohkká: <em type="italic">få </em>(adjektiiva ja vearba infinitiivvas), <em type="italic">samisk </em>(adjektiiva, substantiiva), <em type="italic">mange </em>(adjektiiva, advearba, determinatiiva demonstratiiva), <em type="italic">andre </em>(adjektiiva, determinatiiva demonstratiiva, pronomen), <em type="italic">var </em>(vearba, adjektiiva). </p>
<p>Okta ohcanhápmi lea čielga pronomen: <em type="italic">jeg </em></p>
<p>Njeallje ohcanhámi lea pronomena lassin maiddái eará sátneluohkká: <em type="italic">det </em>(determinatiiva demonstratiiva, pronomen), <em type="italic">noen </em>(determinatiiva demonstratiiva, pronomen), <em type="italic">andre </em>(adjektiiva, determinatiiva demonstratiiva, pronomen), <em type="italic">de </em>(determinatiiva demonstratiiva, pronomen), </p>
<p>Golbma ohcanhámi leat čielga advearbbat: <em type="italic">ikke, kanskje, også </em>. </p>
<p>Ovcci ohcanhámi leat lassin adverbii maiddái vejolaččat gullevaččat eará sátneluohkkái: <em type="italic">for </em>(advearba, konjunkšuvdna, preposišuvdna, substantiiva), <em type="italic">med </em>(preposišuvdna, advearba), <em type="italic">mange </em>(adjektiiva, advearba, determinatiiva demonstratiiva), <em type="italic">når </em>(advearba, vearba), <em type="italic">om </em>(preposišuvdna, subjunkšuvdna, advearba), <em type="italic">så </em>(vearba, advearba), <em type="italic">etter </em>(preposišuvdna, advearba), <em type="italic">hjem </em>(advearba, substantiiva), <em type="italic">av </em>(preposišuvdna, advearba). </p>
<p>Golbma ohcanhámi leat čielga preposišuvnna: <em type="italic">på, til, i </em>. </p>
<p>Guhtta ohcanhámi sáhttet leat maiddái preposišuvdna lassin eará sátneluohkáide: <em type="italic">for </em>(advearba, konjunkšuvdna, preposišuvdna, substantiiva), <em type="italic">som </em>(preposišuvdna, subjunkšuvdna), <em type="italic">med </em>(preposišuvdna, advearba), <em type="italic">om </em>(preposišuvdna, subjunkšuvdna, advearba), <em type="italic">etter </em>(preposišuvdna, advearba), <em type="italic">av </em>(preposišuvdna, advearba). </p>
<p>Okta ohcanhápmi lea čielga subjunkšuvdna: <em type="italic">fordi </em>. </p>
<p>Guokte ohcanhámi sáhttet leat lassin eará sátneluohkkái maiddái subjunkšuvdna: <em type="italic">som </em>(preposišuvdna, subjunkšuvdna), <em type="italic">om </em>(preposišuvdna, subjunkšuvdna, advearba). </p>
<p>Okta ohcanhámi sáhttá leat lassin eará sátneluohkáide maiddái konjunkšuvdna: <em type="italic">for </em>(advearba, konjunkšuvdna, preposišuvdna, substantiiva), </p>
<p>Vihttá sátneluohká sáhttet lassin determinatiiva demonstratiivvaide maiddái gullat eará sátneluohkkái: <em type="italic">det </em>(determinatiiva demonstratiiva, pronomen), <em type="italic">mange </em>(adjektiiva, advearba, determinatiiva demonstratiiva), <em type="italic">noen </em>(determinatiiva demonstratiiva, pronomen), <em type="italic">andre </em>(adjektiiva, determinatiiva demonstratiiva, pronomen), <em type="italic">de </em>(determinatiiva demonstratiiva, pronomen). </p>
<p>Muđui lea nu ahte dárogiela hámit lea eambbo homonymat go sámegiela ohcanhámit. Dás oaivvildan ahte dárogiela hámit sáhttet gullat máŋgga sátneluohkkái. Dábálaš dárogiela-davvisámegiela sátnegirjjis leat 20 ohcanhámi dan 50 bivnnuheamos ohcanhámi gaskkas mat sáhttet gullat eanet go ovtta sátneluohkkái, toleránta veršuvnnas lea dát lohku 15.</p>
<p>Ovdamearkan dákkár homonymaide leat <em type="italic">få </em>(adjektiiva ja vearba infinitiivvas), <em type="italic">for </em>(advearba, konjunkšuvdna, preposišuvdna, substantiiva), <em type="italic">som </em>(preposišuvdna, subjunkšuvdna), <em type="italic">det </em>(determinatiiva demonstratiiva, pronomen), <em type="italic">med </em>(preposišuvdna, advearba), <em type="italic">samisk </em>(adjektiiva, substantiiva), <em type="italic">reise </em>(vearba, substantiiva), <em type="italic">mange </em>(adjektiiva, advearba, determinatiiva demonstratiiva), <em type="italic">lære </em>(vearba, substantiiva), <em type="italic">noen </em>(determinatiiva demonstratiiva, pronomen), <em type="italic">når </em>(advearba, vearba), <em type="italic">om </em>(preposišuvdna, subjunkšuvdna, advearba), <em type="italic">så </em>(vearba, advearba), <em type="italic">etter </em>(preposišuvdna, advearba), <em type="italic">hjem </em>(advearba, substantiiva), <em type="italic">av </em>(preposišuvdna, advearba), <em type="italic">andre </em>(adjektiiva, determinatiiva demonstratiiva, pronomen), <em type="italic">venn </em>(substantiiva, vearba), <em type="italic">de </em>(determinatiiva demonstratiiva, pronomen), <em type="italic">var </em>(vearba, adjektiiva). <em type="bold">5.3 Ohcamat mat eai atte bohtosa </em>Dán oasis guorahalan daid dábáleamos ohcamiid davvisámi-dáru sátnegirjjiin mat eai leat addán bohtosa guorahallanáigodagas, ja geavaheaddji lea ožžon dieđu ahte <span type="quote">«Sátni xx ii gávdnon»</span>. Mun lean dán oasis áiggi dáfus válljen guorahallat dušše davvisámegiela ohcamiid mat eai atte bohtosiid, inge gieđahala dárogiela ohcamiid. </p>
<p><em type="italic">Tabealla 8. </em>Ohcamat mat eai leat addán bohtosa sátnegirjjiin. </p>
<p><em type="bold">Davvisámegieladárogiela (smenob) </em></p>
<p><em type="bold">Dárogiela – davvisámegiela (nobsme) </em></p>
<p><em type="bold">Toleránta davvisámegieladárogiela (SoMenob) </em></p>
<p><em type="bold">Toleránta dárogiela- davvisámegiela (nobSoMe) </em></p>
<p>Tiipa</p>
<p>Absoluhtta</p>
<p>Relatiiva Absoluhtta</p>
<p>Relatiiva</p>
<p>Absoluhtta</p>
<p>Relatiiva</p>
<p>Absoluhtta</p>
<p>Relatiiva</p>
<p>Boađus (True) 770 798 88,2 % 543 603 87,3 % 92 895 81,5 % 3 079 85,2 %</p>
<p>Ii-boađus (False) 102 689 11,8 % 78 971 12,7 % 21 116 18,5 % 536 14,8 %</p>
<p><em type="bold">Oktiibuot </em><em type="bold">873 487 </em><em type="bold">100 % </em><em type="bold">622 574 </em><em type="bold">100 % </em><em type="bold">114 011 </em><em type="bold">100 % </em><em type="bold">3 615 </em><em type="bold">100 % </em></p>
<p>Tabealla 8 čájeha ahte ohcamat mat eai leat addán bohtosa, dahket 11,8 % ohcamiin dábálaš davvisámegiela-dárogiela sátnegirjjis ja olles 18,5 % ohcamiin toleránta davvisámegiela-dárogiela sátnegirjjis. Dat mearkkaša ahte juohke ovccát ohcan dábálaš davvisámegiela-dárogiela sátnegirjjis ja juohke gávccát ohcan toleránta davvisámegiela-dárogiela sátnegirjjis ii atte bohtosa. Dárogiela-davvisámegiela sátnegirjjis leat 12,7 % ohcamiin mat eai leat addán bohtosa ja toleránta dárogiela-davvisámegiela sátnegirjjis fas lea dát lohku 14,8 %, muhto daid mun in kommentere dađi eanet dán vuoru.</p>
<p>Mun lean guorahallan dáid ohcamiid mat eai atte bohtosa, ja dát ohcamat leat veahá iešguđetláganat. Ohcamiid mat eai atte bohtosa, sáhttá juohkit viđa jovkui, nugo tabeallas 9 oaidná. Dat joavkkut leat čállinmeattáhus ohcansánis, dárogiela sátni, sátni váilu sátnegirjjis, ruskkat ja sátnegirji addá bohtosa (rievtti mielde True).</p>
<p><em type="italic">Tabealla 9. </em>Davvisámegiela ohcamat mat eai lean addán bohtosa ja mo dat juohkásit daidda iešguđetge meattáhustiippaide. </p>
<p><em type="bold">Meattáhustiipa </em></p>
<p><em type="bold">Davvisámegieladárogiela (smenob) </em></p>
<p><em type="bold">Davvisámegieladárogiela (smenob) </em></p>
<p><em type="bold">Toleránta davvisámegieladárogiela (SoMenob) </em></p>
<p><em type="bold">Toleránta davvisámegieladárogiela (SoMenob) </em></p>
<p>Čállinmeattáhus 55416 54 % 14621 69,3 %</p>
<p>Dárogiela sátni 19789 19,3 % 2108 10 %</p>
<p>Sátni váilu sátnegirjjis / Davvisámegiela ohcanhámit mat sáhtášedje leat sátnegirjjis 17301 16,8 % 3125 14,8 %</p>
<p>Ruskkat (máŋga sáni, guoros gaskkat linnjá álggus dahje loahpas) 5781 5,6 % 922 4,3 %</p>
<p>Rievttimielde True Sátnegirji addá bohtosa 4397 4,3 % 337 1,6 %</p>
<p><em type="bold">Oktii buot False ohcamat </em><em type="bold">10268414 </em><em type="bold">100 % </em><em type="bold">2111315 </em><em type="bold">100 % </em></p>
<p>Dás čilgen vuogi mo lean gávnnahan daid iešguđetge joavkkuid. Álggos lean ožžon veahki16 iskat ohcamiid mat eai leat addán bohtosa (False-listu) oktii vel sátnegirjefiilla ektui sihkkarastin dihte ahte False-ohcamiid gaskkas eai leat ohcamat mat rievtti mielde leat True.</p>
<p>Dát iskkadeapmi čájehii ahte 4,3 % eahpelihkostuvvan ohcamiin dábálaš sátnegirjjis ja 1,6 % ohcamiin toleránta sátnegirjjis rievtti mielde leat ohcamat maiddá sátnegirji addá bohtosa. 14 Dát lohku lea 5 unnit go dat lohku mii tabeallas 8 boahtá ovdan. Sivvan dasa lea ahte mun ožžon veahki ođđasit analyseret dieđuid ja iskat oktii vel leatgo ohcanhámit sátnegirjjis, go mun oidnen ahte listtuin ledje sánit mat eahpitkeahttá leat sátnegirjjis. 15 Dát lohku lea 3 unnit go lohku mii tabeallas 8 boahtá ovdan. 16 Giellatekno web-programmerejeaddji Chiara Argese lea mu veahkehan dáinna bargguin.</p>
<p>Dáid searvái gullet hámit nugo <em type="italic">lea </em>17, <em type="italic">leahkit </em>18, <em type="italic">dearvvuođat19, </em><em type="italic">biktasat </em>20. Ollu dáin hámiin leat dárogiela-davvisámegiela sátnegirjjis ovdanbuktojuvvon dárogiela lemmaid davvisámegiela ekvivaleantan, muhto dat eai leat lasihuvvon sierra lemman davvisámegiela sátnegirjjis, ja jus dáidda sániide deaddila sátnegirjjis, de registrerejuvvo dat deaddileapmi eahpelihkostuvvan ohcamin. </p>
<p>Dasto lean mun iskan gávdnat ohcanhámiid mat leat dohkálaš davvisámegiela hámit mat leat čállojuvvon norpma mielde, muhto mat eai leat lasihuvvon sátnegirjái. Mun lean ohcanhámiid analyseren normatiiva analysáhtoriin21. Dáinna vugiin lean gávdnan sániid mat váilot sátnegirjjis ja maid sáhtášii lasihit sátnegirjái. Dat leat vejolaš ođđa lemmakandidáhtat.</p>
<p>Dasto lean váldán eret ruskkaid. Ruskan lean atnán jus mat leat guoros gaskkat, juogo linnjá álggus dahje loahpas dahje jus lea eanet go okta sátni ja analysáhtor ii leat addán daidda analysa. Mun anán ruskan 5,6 % ohcamiin mat eai leat addán bohtosa dábálaš sátnegirjjis ja 4,3 % ohcamiin mat eai leat addán bohtosa toleránta sátnegirjjis.</p>
<p>Dasto lean daid ohcanhámiid analyseren dárogiela analysáhtoriin. Mun lean atnán dárogiela sátnin buot sániid maidda dárogiela analysáhtor lea addán analysa.</p>
<p>Dán joavkku mii de bázii maŋŋel go ledjen čuoldán eret daid eará joavkkuid, lean dulkon čállinmeattáhussan.</p>
<p>Tabealla 9 čájeha ge ahte stuorámus oassi eahpelihkostuvvan sátnegirjjis, eai lihkostuva go ohcanhámis lea čállinmeattáhus ja geavaheaddji lea čállán ohcanhámi boastut.</p>
<p>Eahpelihkostuvvan ohcamat čállinmeattáhusa geažil dahket davvisámegiela sátnegirjjiin badjel beali buot ohcamiin mat eai atte bohtosa. Toleránta sátnegirjjis lea dát lohku lagabui 70 %. Boahtte oasis mun guorahalan lagabui ohcamiid mat eai leat lihkostuvvan go ohcanhámis lea čállinmeattáhus. 17 Davvisámegiela sátnegirjji lemman lea vuođđohápmi <em type="italic">leat </em>. 18 Davvisámegiela sátnegirjji lemman lea vuođđohápmi <em type="italic">leat </em>. 19 Davvisámegiela sátnegirjji lemman lea vuođđohápmi <em type="italic">dearvvuohta. </em>20 Davvisámegiela sátnegirjji lemman lea vuođđohápmi <em type="italic">bivttas. </em>21 Mun lean geavahean husmeNorm-analysáhtora ja lookup2cg doalahan dihte goallossániid oktan sátnin. <em type="bold">5.3.1 Čállinmeattáhus </em>54 % ohcamiin mat eai leat addán bohtosa dábálaš davvisámegiela-dárogiela sátnegirjjis, eai leat lihkostuvvan go ohcanhámis lea čállinmeattáhus. Toleránta davvisámegiela-dárogiela sátnegirjjis ges lagabui 70 % eahpelihkostuvvan ohcamiin leat čállinmeattáhusat. Dán oktavuođas čuožžila gažaldat maid mun in áiggo geahččalit vástidit, muhto mii lea miellagiddevaš, namalassii livččego ohcamat addán bohtosa jus ohcanhámiin eai livčče leamaš čállinmeattáhusat. Dán gažaldahkii vástidan dál hui ovttageardánit ja dajan ahte jus ohcanhámi lemma lea sátnegirjjis, de livčče ohcanhápmi čállinmeattáhusaid haga addán bohtosa. </p>
<p>Miellagiddevaš lea ahte toleránta sátnegirjjis leat eanet eahpelihkostuvvan ohcamat čállinmeattáhusaid geažil go dábálaš sátnegirjjis. Toleránta sátnegirji lea huksejuvvon nu ahte stávenložžema dihte dat galggašii hálddašit a-á-meattáhusaid. Stávenložžen mearkkaša ahte sátnegirji dulko a sihke a:n ja á:n. Nuppe dáfus bustávva á dulkojuvvo dušše á:n. Dat mearkkaša ahte jus boastut lea čállán <em type="italic">á </em>dakko gokko galggašii leat <em type="italic">a </em>, de ii oaččo veahki toleránta sátnegirjjis. </p>
<p>Tabealla 10 čájeha 50 dábáleamos davvisámegiela ohcanhámi main lea čállinmeattáhus, ja</p>
<p>Go guorahallá ohcanhámiid čállinmeattáhusaid, de ferte atnit muittus ahte geavahanloggas leat dušše ohcanhámit almmá konteavstta haga. Visot čállinmeattáhusat mat leat čállinmeattáhuslisttus, leat nu gohčoduvvon ii-sátni-meattáhus (eŋg. <em type="italic">non word error </em>). </p>
<p>Tabeallas 10 oaidná ahte dábálaš ja toleránta sátnegirjjiin lea stuora erohus dábáleamos čállinmeattáhusaid gaskkas. Nugo ovdalis namuhuvvon de lea toleránta sátnegirjjis stávenložžen, mii mearkkaša ahte muhtun bustávat ožžot liigemearkkašumi, ja dat bustávat leat <em type="italic">a:a/á </em>, <em type="italic">c:c/č </em>, <em type="italic">d:d/đ </em>, <em type="italic">n:n/ŋ </em>, <em type="italic">s:s/š </em>, <em type="italic">t:t/ŧ </em>ja <em type="italic">z:z/ž </em>. Stávenložžema ulbmil lea dahkat vejolažžan sátnegirjji geavahit almmá sierra boallobeavddi haga mas leat sámi bustávat. Dán ulbmila dihte lea jierpmálaš ahte dušše namuhuvvon bustávat ožžot liigemearkkašumi ja ahte davvisámegiela erenoamáš bustávat eai oaččo liigemearkkašumi, ja bustávva <em type="italic">á </em>dulkojuvvo dušše <em type="italic">á </em>:n, <em type="italic">č </em>dulkojuvvo dušše <em type="italic">č </em>:n ja nu viidáset. (Geahča maiddái Antonsen 2018: 52.) </p>
<p>Badjel bealli (26 dáhpáhusa) dábálaš sátnegirjji 50 dábáleamos čállinmeattáhusaid gaskkas leat a/á-meattáhusat, ja meattáhusat leat sihke sáni vokálaguovddážis ja sokkis, ovdamearkka dihte: <em type="italic">aigut, vazzit, ahkku, aiggut, algit, ahčči, valdit, sanit, gavdnat, varri, aiggun, čappa, </em><em type="italic">čale, savvat, lavlut, čappat, bardni, gakti, spabba, oabba, áddja, sáhtta, siessa, jahkan </em>, <em type="italic">mákkar, áddit </em>. </p>
<p>Eanas dáin a/á-meattáhusain livčče stávenložžen čoavdán, ja toleránta sátnegirjji analysáhtor livččii dasto dulkon ovdamearkka dihte <em type="italic">aigut </em>vejolaš davvisámi hápmin <em type="italic">áigut </em>. Stávenložžen livččii maid čoavdán c/č-meattáhusa ja dulkon sáni <em type="italic">cállit </em>vejolaš davvisámi hápmin <em type="italic">čállit </em>. </p>
<p>Nuppe dáfus ii livčče stávenložžen nagodan čoavdit hámiid nugo <em type="italic">mákkar </em>, <em type="italic">áddit </em>, <em type="italic">važžit </em>, <em type="italic">vážžit </em>, go stávenložžen ii ložže davvisámi bustávaid mearkkašumi, ja bustávva <em type="italic">á </em>dulkojuvvo dušše <em type="italic">á </em>:n, <em type="italic">ž </em>dulkojuvvo dušše <em type="italic">ž </em>:n. </p>
<p>Nugo vurdojuvvon, de leat toleránta sátnegirjji 50 dábáleamos čállinmeattáhusa gaskkas olu unnit a/á-meattáhusat go dábálaš sátnegirjjis. Toleránta sátnegirjji dábáleamos čállinmeattáhusaid gaskkas leat dušše golbma a/á-meattáhusa: <em type="italic">čáffat </em>, <em type="italic">ihan </em>, <em type="italic">darbasit </em>. </p>
<p>Stávenložžen čoavddášii guokte dán golmma a/á-dáhpáhusas ( <em type="italic">ihan </em>ja <em type="italic">darbasit </em>), muhto <em type="italic">darbasit </em>hámis lea vel meattáhus konsonántaguovddážis masa stávenložžen ii fála veahki. </p>
<p><em type="italic">Ihán </em>lea dohkálaš sámegiela sátni, muhto dat ii gávdno sátnegirjjis, ja dan dihte ii atte dát ohcan bohtosa. Ohcanhámi <em type="italic">čáffat </em>vokálaguovddážis lea <em type="italic">á </em>ja dákko galggašii norpma mielde leat <em type="italic">a </em>, muhto stávenložžen ii ložže davvisámi bustávaid mearkkašumi nu ahte <em type="italic">á </em>livččii sihke <em type="italic">á </em>ja <em type="italic">a </em>. Nuppe dáfus ii leat <em type="italic">čaffat </em>sierra lemman sátnegirjjis, nu ahte dán oktavuođas ii livčče almmatge fállojuvvon jorgalus dán ohcanhápmái. </p>
<p>Antonsen (2013) lea iskan hárjánan davvisámegiel čálliid čállinmeattáhusaid ja su bohtosat čájehit ahte stuorámus čuolbman lea earuhit čállingiela <em type="italic">a </em>ja <em type="italic">á </em>, ja čállit čállet dávjjibut <em type="italic">a </em>dakko gokko galggašii <em type="italic">á </em>, go nuppe ládje. Čilgehus dása lea ahte a/á-jietnadeamit dihto jietnabirrasiin gáhččet oktii hupmangielas. Dábálaš sátnegirjji a/á-meattáhusaid guorahallan maid čájeha ahte lea dávjjibut <em type="italic">a </em>dakko gokko galggašii <em type="italic">á </em>, go nuppe ládje. </p>
<p>Antonsena (2013) iskkadeapmi čájeha ahte konsonántaguovddáža čállit riekta lea hástaleaddji ja čállinmeattáhusat konsonántaguovddážis leat hui dábálaččat. Dábálaš sátnegirjji dábáleamos čállinmeattáhusaid gaskkas leat čállinmeattáhusat konsonántaguovddážis, nugo <em type="italic">máhtit </em>, <em type="italic">fiina </em>, <em type="italic">munje </em>, <em type="italic">viimat, čietnjalasas </em>. Meattáhusat konsonántaguovddážis leat vel dávjjibut toleránta sátnegirjji dábáleamos čállinmeattáhusaid gaskkas, ovdamearkka dihte <em type="italic">luoikahit, viimat, fiinis, fiina, darbasit, johkka, máhtit, ovta, ovdas, guova, sáhki, hállidit, </em><em type="italic">eanni, muossa, muossá, vážžit, gietha, liemu </em>. </p>
<p>Čállinmeattáhusaid gaskkas lea moadde čielga meattáhusa mat leat lahka čadnon davvisámegiela oarjesuopmana jietnadeapmái, nugo hámit <em type="italic">muossa </em>ja <em type="italic">muossá </em>dan sadjái go čállingiela <em type="italic">muoŧŧá </em>, ja hápmi <em type="italic">čietnjalasas </em>dan sadjái go čállingiela <em type="italic">čiekŋalasas </em>. </p>
<p>Muhtun meattáhusat orrot leame časkinmeattáhusat, ovdamearkka dihte <em type="italic">diehttelastat </em>(t-bustávva lea čákŋan dán sátnái). Časkinmeattáhus lea jus čálli vahágis lea deaddilan boasttuboalu dahje bustávat dahje stávvalat váilot ja dan ii sáhte čilget váilevaš máhtuin dahje jietnademiin. </p>
<p>Váilevaš stuora álgobustávva namain ja báikenamain lea maid sátnegirjjiid dábálaš čállinmeattáhusaid gaskkas, nugo <em type="italic">romsa, ruoŧŧa, ivgu, piera, muste, čáhppe </em>. <em type="italic">Muste </em>ja <em type="italic">Čáhppe </em>leat beatnatnamat. Dáid meattáhusaid sáhtášii garvit jus sátnegirji dohkkehivččii ahte ohcamat sáhtášedje dahkkot beroškeahttá unna ja stuora bustávain. Dál earuha sátnegirji stuora ja unna bustávaid ohcanhámiin, iige fála bohtosa jus ohcanhápmi lea <em type="italic">romsa </em>, dan sadjái go <em type="italic">Romsa </em>. </p>
<p>Nuppe dáfus sátnegirji dohkkeha ohcamiid mat dahkkojit stuora ovdabustávain, ovdamearkka dihte jus ohcá <em type="italic">Áldu </em>, de boađusin lea <em type="italic">áldu </em>-sátnegirjeartihkal, ja dat lea dieđusge analysáhtora dihte. </p>
<p>Miellagiddevaččat leat maiddái čállinmeattáhusat nugo <em type="italic">guovva </em>, <em type="italic">juovla </em>, <em type="italic">Ipmel </em>, <em type="italic">ipmel </em>. Guovva ja juovla geavahuvvojit dušše goallossániid mearusoassin, nugo goallossániin guovvamánnu ja juovlamánnu, eaige oktonas sátnin. Muđui hupmat <em type="italic">juovllaid </em>birra máŋggaidlogus. Guovva ii geavahuvvo oktonas sátnin. <em type="italic">Ipmel, ipmel </em>lea oassi dábálaš dearvvahandajaldagas davvisámegielas, namalassii <em type="italic">ipmel atti </em>maid vástida muhtun rávká dutnje <em type="italic">buorre beaivi </em>. </p>
<p><em type="italic">Juovla </em>oččošii lasihit deskriptiiva gáldofiillaide, <em type="italic">juovllat </em>-lemma sublemman vai sátnegirjjis čujuhivččii rievttes lemmai. <em type="italic">Ipmel atti </em>galggašii lasihuvvot dajaldahkan sátnegirjái, go dan dajaldaga ovttaskas osiid ii leat dábálaš okto geavahit iige dan dajaldaga mearkkašupmi leat čađačuovgi. </p>
<p>Dábálaš čállinmeattáhusaid guorahallamat sáhttet maid fuomášuhttit ráiggiid mat leat analysáhtoriin. Go mun analyserejin dáid hámiid mat eai leat addán bohtosa sátnegirjjis, de fuomášin ahte davvisámegiela analysáhtor ii dovdan hámi <em type="italic">njurggasta </em>ja dat iđii dan dihte čállinmeattáhuslisttuide. <em type="italic">Njurggasta </em>lea <em type="italic">njurgut </em>-vearbba dimunitiiva hápmi, ja go suorggis -stit laktojuvvo sátnemáddagii, de molsašuddá soggevokála u &gt; a (Nickel ja Sammallahti 2011: 560–561). Davvisámegiela vuođđogáldofiillaide, mat leat analysáhtora vuođđun, lei <em type="italic">njurgut </em>-vearbba diminutiiva hápmin registrerejuvvon <em type="italic">njurggustit </em>. Dál lea dat divvojuvvon ja <em type="italic">njurggastit </em>lea lasihuvvon davvisámegiela gáldofiillaide <em type="italic">njurgut </em>-vearbba diminutiiva hápmin. </p>
<p>Eanemus ohccon hámiid gaskkas mat eai leat addán bohtosa go leat čállinmeattáhusat, leat maid suorgásat nugo <em type="italic">hallat </em>, <em type="italic">goahtit </em>, <em type="italic">vuohta </em>mat laktásit sátnemáddagiidda suorggideami oktavuođas. </p>
<p>Ohcanhámiid čállinmeattáhusaid sáhtášii buori muddui garvit jus sátnegirjji ohcangieddái lasihivččii sátnedárkkistanprográmma, mii evttoha divodusaid ohcamiidda mat eai atte bohtosiid. Jus ohcanhápmi ii atte bohtosa váilevaš lemma dihte, de sáhtášii prográmma evttohit eará sullasaš lemma mii lea sátnegirjjis sátnegirjeartihkalin. Lea buoret atnigoahtit sátnedárkkistanprográmma ohcangiettis go stávenložžema atnigoahtit maiddái dábálaš sátnegirjjis.</p>
<p>Eará vejolašvuohta lea lasihit sániid dábálaš čállinmeattáhusaid leksikonfiillaide. Dát lea áddjás bargu. Davvisámegiela sátnegirjjit atnet deskriptiiva FST. Dáidda leksikonfiillaide leat jo lasihuvvon ollu ii-normerejuvvon sátnehámit mat leat čadnon normerejuvvon lemmai. Jus ohcá dákkár registrerejuvvon ii-normerejuvvon hámi, de sátnegirji fállá normerejuvvon lemma sátnegirjeartihkkala. Jus ovdamearkka dihte ohcanhápmi lea <em type="italic">gahppir </em>, de sátnegirji fállá normerejuvvon hámi <em type="italic">gahpir </em>sátnegirjeartihkkala go dat hámit leat čadnojuvvon oktii leksikonfiillain, geahča gova 6. </p>
<p><em type="italic">Govva 6. </em>Sátnegirji geavaha deskriptiiva analysáhtora ja fállá jorgalusa maiddái muhtun ii-normatiiva hámiide. Šearbmagovva váldon 10.12.2019. </p>
<p>Guorahallan čájeha ahte juohke ovccát ohcan dábálaš sátnegirjjis ii atte bohtosa, ja badjel bealli dain ohcamiin mat eai atte bohtosa sisttisdollet čállinmeattáhusa. Dábálaš sátnegirjji dábáleamos čállinmeattáhusaid gaskkas leat eanaš a/á-meattáhusat, ja ohcanhámiin lea dávjjibut <em type="italic">a </em>dakko gokko galggašii <em type="italic">á </em>, go nuppe ládje. </p>
<p>Toleránta sátnegirjjis ges juohke gávccát ohcan ii atte bohtosa, ja lagabui 70 % dain ohcamiin mat eai atte bohtosa sisttisdollet čállinmeattáhusat. Toleránta sátnegirjjis leat nappo eanet ohcamat mat eai atte bohtosa ja eanet čállinmeattáhusat mat eai atte bohtosa go dábálaš sátnegirjjis. Toleránta sátnegirjjis lea stávenložžen, mii buori muddui čoavdá a/á-meattáhusaid. Dat mearkkaša ahte toleránta sátnegirjjis leat earálágan čállinmeattáhusat go dábálaš sátnegirjjis, nugo čállinmeattáhusat konsonántaguovddážis, mii maiddái lea hui dábálaš čállinmeattáhustiipa.</p>
<p>Čállinmeattáhusaid sáhtášii buori muddui čoavdit jus implementere sátnedárkkistanprográmma sátnegirjji ohcangieddái dahje dahje jus sátnegirji evttoha eará vejolaš lemmaid jus ohcanhápmi ii atte bohtosa, nugo ovdamearkka dihte Lexin-sátnegirjjit dahket. Eará vuohki loktet sátnegirjji deaivanbohtosiid lea dábálaš čállinmeattáhusaid lasihit leksikonfiillaide.</p>
<p>Toleránta sátnegirjjis leat maid ohccojuvvon eará miellagiddevaš, ođđaáigásaš sánit nugo <em type="italic">geimet </em>, mii lea sámáiduvvon hápmi eŋgelasgiela <em type="italic">to game </em>vearbbas, mii mearkkaša speallat elektrovnnalaš spealuid, áinnas interneahtas. Dát hápmi lea guorahallanáigodagas ohccojuvvon guđa geardde. <em type="bold">5.3.2 Sátni váilu sátnegirjjis </em>Tabealla 9 čájeha ahte 16,8 % eahpelihkostuvvan ohcamiin dábálaš davvisámegiela sátnegirjjis eai atte bohtosa go sátni váilu sátnegirjjis. Toleránta sátnegirjjis lea dát lohku 14,8 %. Dát ohcanhámit leat čállojuvvon riekta davvisámegiela norpma mielde22, muhto eai atte bohtosa danin go lemma váilu sátnegirjjis (eŋg. <em type="italic">lemma lacuna </em>). Dáid ohcanhámiid lemmat leat dasto vejolaš lemmakandidáhtat maid sáhtášii lasihit sátnegirjefiillaide. 22 Mun lea analyseren eahpelihkostuvvan ohcanhámiid husmeNorm-analysáhtoriin ja ná gávdnan davvisámegiela lemmakandidáhtaid maid sáhtášii lasihit sátnegirjái buoridan dihte sátnegirjji. </p>
<p>Dábálaš sátnegirjjis leat dán joavkkus oktiibuot 17 301 ohcama mat dahket oktiibuot 6 018 iešguđetlágan ohcanhámi ja 4 551 lemma. Toleránta sátnegirjjis leat dán joavkkus oktiibuot 3 125 ohcama mat dahket oktiibuot 1 800 iešguđetlágan ohcanhámi ja 1 529 lemma.Tabealla 11 čájeha 50 eanemus ohccojuvvon ohcanhámi mat leat dohkálaš davvisámegiela sátnehámit, muhto mat eai atte bohtosa sátnegirjjis. Tabealla 11 lea juhkkojuvvon oassái mii čájeha dábálaš davvisámegiela-dárogiela sátnegirjji bohtosiid ja nuppi oassái mii čájeha toleránta davvisámegiela-dárogiella bohtosiid. Tabeallas 11 leat maiddái dát ohcanhámit lemmatiserejuvvon ja ordnejuvvon dávjodaga mielde. Tabeallas leat nappo davvisámegiela lemmakandidáhtat maid sáhtášii lasihit sátnegirjái vai buoridivččii sátnegirjji deaivanproseantta. Mun kommenteren muhtun ohcanhámiid ja lemmaid dás vuollelis. sátnegirjefiillaide, muhto dat lei boastut merkejuvvon <em type="italic">type=”G3” </em>23 sátnegirjji gáldofiillaide. </p>
<p>Leksikonfiillaide lea <em type="italic">láđđi </em>merkejuvvon +G724-gilkoriin. Go láđđi lea merkejuvvon goabbat ládje dáidda fiillaide, de eai nagodan gáldofiillat gulahallat ja fállat <em type="italic">láđđi </em>sátnegirjeartihkkala geavaheddjiide, geahča govva 7. Dát meattáhus lea dál divvojuvvon, ja dál oažžu bohtosa jus ohcá sáni <em type="italic">láđđi </em>davvisámegiela sátnegirjjis. </p>
<p><em type="italic">Govva 7. </em>Sátni <span type="quote">«láđđi»</span> ii gávdnon davvisámegiela sátnegirjjis. Šearbmagovva váldon 10.11.2019. </p>
<p><em type="italic">Čallit </em>lea nubbin listtus ohcanhámiid badjel mat lea dohkálaš davvisámegiela sátnehámit, muhto mat eai atte bohtosa go ohcá sátnegirjjis. Govva 8 čájeha <em type="italic">čallit </em>-sáni morfologalaš 23 G3 lea gilkor mainna merke substantiivvaid <span type="quote">«main lea dássemolsuma goalmmát gráda mii ii leat merkejuvvon čállingielas»</span> (Antonsen 2018: 48). 24 G7 lea gilkor mainna leksikonfiillain merke substantiivvaid main lea goalmmát gráda almmá dássemolsuma haga (diehtu Trond Trosterudas 11.12.2019). analysa ja dan golbma iešguđetlágan lemma: <em type="italic">čalli </em>25 (substantiiva), <em type="italic">čallat </em>26 ja <em type="italic">čallidit </em>27 (vearbbat). <em type="italic">Čallit </em>sáni morfologalaš analysa čájeha sojahanhámit mat leat marginála geavahusas. </p>
<p><em type="italic">Govva 8. </em>Čallit-sáni morfologalaš analysa. Šearbmagovva váldon 11.12.2019. </p>
<p><em type="italic">Čallit- </em>sátni lea ohccojuvvon 139 geardde guorahallanáigodagas. <em type="italic">Čallit </em>-hápmi soaitá leat čállinmeattáhus ja geavaheaddji soaitá áigon ohcat <em type="italic">čállit </em>-hámi28. <em type="italic">Čallit </em>sáhttá leat nu gohčoduvvon duohtasátnemeattáhus (eŋg. <em type="italic">real word error </em>) mii mearkkaša sátnehámi mii gávdno gielas eará mearkkašumis go maid čálli lei oaivvildan čállit (gč. Antonsen 2013: 11). </p>
<p>Sátnegirjeohcamiin ii oainne sániid konteavstta, ja konteavstta haga lea váttis diehtit makkár sáni sátnegirjegeavaheaddji duođai lei oaivvildan ohcat. Mu guorahallan čájeha almmatge ahte bivnnuheamos ohcanhámit mat leat ohccon sátnegirjjis, leat sánit vuođđohámis (geahča tabealla 5), eaige sojahuvvon hámis. Dan dihte lea eanet jáhkehahtti ahte <em type="italic">čallit </em>lea <em type="italic">čállit- </em>sáni duohtasátnemeattáhus go lemmaid <em type="italic">čalli </em>, <em type="italic">čallat </em>ja <em type="italic">čallidit </em>sojahuvvon hápmi. Dan doarju maiddái dat ahte a/á-meattáhusat leat hui dábálaččat čállingielas, ja a/á-meattáhusatl leat daid 25 Hápmi <em type="italic">čalli </em>lea sátnegirjjis ohccojuvvon 13 geardde guorahallanáigodagas. 26 <em type="italic">Čallat </em>lea vearba man mearkkašupmi lea ‘ruvvet čorvviid juoidá vuostá vai ráidne námiid eret čorvviin’ (gč. maiddái Nielsen 1979 (1932–1962) s.v. čâllât). Hápmi <em type="italic">čallat </em>lea sátnegirjjis ohccojuvvon 12 geardde guorahallanáigodagas. SIKOR-teakstačoakkáldagas lea lemma <em type="italic">čallat </em>55 cealkagis, muhto lagat guorahallan čájeha ahte dušše 19 cealkagis lea <em type="italic">čallat </em>-sáni mearkkašumis. Eará dáhpáhusain lea <em type="italic">čállit </em>-sáni duohtasátnemeattáhus. (SIKOR.) 27 <em type="italic">Čallidit </em>lea vearba man mearkkašupmi lea ‘measta bohkosit, njuoratmánáid birra geat eai vel álgán boagustit’ (gč. Nielsen 1979 (1932–1962) s.v. čâlledit). Hápmi <em type="italic">čallidit </em>lea sátnegirjjis ohccojuvvon ovtta geardde guorahallanáigodagas. 28 <em type="italic">Čállit </em>lea ohccojuvvon 1432 geardde dábálaš sátnegirjjis ja lea 19. bivnnuheamos ohcanhápmi mii addá bohtosa. dábáleamos čállinmeattáhusaid gaskkas maid dábálaš sátnegirjji geavaheaddjit dahket. Nuppe dáfus lea buorre sátnegirjái lasihit eanet lemmaid. </p>
<p><em type="italic">Govva 9. </em>Sátni <span type="quote">«disttat»</span> ii leat sátnegirjjis, muhto sátnái fállojuvvo analysa ja dan sáhttá ohcat teakstačoakkáldagas. Šearbmagovva váldon 10.11.2019. </p>
<p>Eará sátni mii váilu davvisámegiela sátnegirjjis leat <em type="italic">disttat </em>, geahča govva 9. <em type="italic">Disttat </em>evttohuvvo oktan <em type="italic">maŋŋebárggain </em>dárogiela <em type="italic">tirsdag </em>sáni ekvivaleantan dárogiela-davvisámegiela sátnegirjjis, muhto <em type="italic">disttat </em>ii leat lasihuvvon sierra lemman davvisámegiela sátnegirjái. Davvisámegiela sátnegirjjis lea lemma <em type="italic">disdat </em>. Go <em type="italic">disttat </em>ii leat lasihuvvon sierra lemman davvisámegiela sátnegirjái, de ii genererejuvvo dasa sojahanparadigma. Jus geavaheaddji dárogiela sátnegirjjis deaddila <em type="italic">disttat </em>-sátnái oažžun dihte eanet dieđuid sáni birra, de ii oaččo makkárge bohtosa, ja ohcan registrerejuvvo False-ohcamin geavahanloggii. </p>
<p><em type="italic">Disttat </em>lea ohccojuvvon 75 geardde dábálaš davvisámegiela sátnegirjjis. Jus buohtastahttá toleránta sátnegirjjiin, de ii leat <em type="italic">disttat </em>-sátni obanassiige ohccojuvvon dán sátnegirjjis guorahallanáigodagas. </p>
<p>Advearba <em type="italic">atti </em>lea daid eanemus ohccojuvvon ohcanhámiid ja lemmaid gaskkas mat eai leat davvisámegiela sátnegirjjis, muhto mat leat dohkálaš sámegiela sánit. Okto lea advearbbas <em type="italic">atti </em>gáržžes geavahanguovlu ja dat geavahuvvo dávjjimusat dearvvahandajaldagas <em type="italic">ipmel atti </em>29 ovttas interjekšuvnnain <em type="italic">ipmel </em>30. Dearvvahandajaldat <em type="italic">ipmel atti </em>lea leksikaliserejuvvon interjekšuvdnan leksikonfiillain, ja dat lea leksikálalaš ovttadat mas lea fásta sátneortnet ja 29 Máŋgga sáni ovttadat <em type="italic">ipmel atti </em>lea ohccojuvvon ovcci geardde dábálaš sátnegirjjis. Variánta <em type="italic">ipmil </em><em type="italic">atti </em>fas lea ohccojuvvon viđa geardde. Toleránta sátnegirjjis lea <em type="italic">ipmil atti </em>ohccojuvvon njeallje geardde ja <em type="italic">ipmel atti </em>guovtte geardde. 30 <em type="italic">Ipmel </em>lea maid substantiivva <em type="italic">ipmil </em>allegrohápmi. Hápmi <em type="italic">ipmel </em>ii leat davvisámegiela sátnegirjjis sierra lemman. man mearkkašupmi ii boađe ovdan ovttaskas sániin mat gullet ovttadahkii. Dán máŋgga sáni ovttadahkii iige sáhte lasihit eanet sániid. Dat mearkkaša ahte dát lea fásta dajaldat mas lea erenoamáš mearkkašupmi ja man oasit eai leat čađačuovgi. Dákkár máŋgga sáni ovttadagaid (eŋg. <em type="italic">multiword lexical unit </em>) galggašii lasihit sátnegirjái sierra sátnegirjeartihkalin. (NLO 1997: 119–120.) Dasa lassin berrešii sátnegirjái lasihit sihke advearbba <em type="italic">atti </em>ja interjekšuvnna <em type="italic">ipmel </em>sierra lemman. Dát lemmat maid váilot Davvi girjji davvisámi-dáru neahttasátnegirjjis (Davvi girjji neahttasátnegirji 2019). </p>
<p>Váilevaš sániid listtus leat muhtun máŋgga sáni ovttadaga. Dán oktavuođas fuomášuhtán ahte váilevaš sániid listtus leat dušše máŋgga sáni ovttadagat mat leat leksikaliserejuvvon ja lasihuvvon ovttadahkan leksikonfiillaide. Go dat leat lasihuvvon ovttadahkan leksikonfiilii, de analysáhtor dohkkeha daid máŋgga sáni ovttadahkan. Dábálaš sátnegirjjis leat čuovvovaš máŋgga sáni ovttadaga ohccojuvvon nu máŋgii ahte dat leat oidnojit daid 50 eanemus ohccon dohkálaš sámegiela hámiid gaskkas mat váilot sátnegirjjis: <em type="italic">dan botta go </em>, <em type="italic">ovdamearkka dihte </em>, <em type="italic">alit oahppu </em>. Máŋgga sáni ovttadagat mat leat ohccojuvvon sihke dábálaš ja toleránta sátnegirjjis leat earret <em type="italic">ipmel/ipmil atti </em>ja <em type="italic">dan botta go </em>, čuovvovaš ovttadagat: <em type="italic">danne go </em>, <em type="italic">ovtta </em><em type="italic">gaskka </em>, <em type="italic">ovdal go </em>, <em type="italic">dađi mielde </em>, <em type="italic">dasa lassin </em>, <em type="italic">dan botta </em>. </p>
<p>Mun in gieđahala máŋgga sáni ovttadaga duođi eambbo dan barggus go dat livččii iešalddis viiddis bargu guorahallat makkár kriteriaid vuođul máŋgga sáni ovttadagaid galggašii lasihit sátnegirjái ja mo daid galgá sátnegirjjis gieđahallat.</p>
<p>Sátnegirjjis orru leame teknihkalaš váttisvuohta go ii fála jorgalusa dahje hálddaš ovttadagaid maidda lea goallostuvvon – <em type="italic">ge </em>partihkal. <em type="italic">Goabbáge </em>lea ihtán listui mas leat dohkálaš davvisámegiela sánit mat eai gávdno sátnegirjjis. <em type="italic">Goabbáge </em>galggašii jo leat sátnegirjjis, dan seamma galggašii <em type="italic">guhtege </em>, <em type="italic">iešguhtege </em>, <em type="italic">giige </em>. <em type="italic">Goittotge </em>váilu ja lea čielga kandidáhtta maid sáhtášii lasihit sátnegirjái. </p>
<p>Ođđa mállet sátni mii oidno dáin listtuin lea <em type="italic">čaffat </em>, ja daid galggašii áinnas lasihit sátnegirjái. </p>
<p>Ohcanhámiid lemmatiserema oktavuođas ferte atnit muittus ahte sátnegirjji ohcanhámit leat váldon eret sátnegirjegeavaheaddji konteavsttas, ja ohcanhámi analysa sáhttá addit máŋga iešguđetlágan lemma. Ovtta ohcanhámi lemmatiserema boađus sáhttet leat máŋga vejolaš lemma, ja ii leat vejolaš diehtit guđe lemma sátnegirjegeavaheaddji duođas lei ohcame. Ovdal go lasiha lemmaid sátnegirjái, de berre iskat dáid lemmaid dávjodaga teakstačoakkáldagas, gos sániid geavahuvvojit konteavsttas. Lemmaid berre dasto ovdanbuktit dávjodaga mielde, nu ahte lemmat mat leat ollu geavahusas bohtet bajimussii bohtosiin jus máŋga vejolaš lemma sáhttet leat boađusin.</p>
<p>Loggafiilla guorahallan čájeha ahte lea dábálaš ahte logut ohccojuvvojit sátnegirjjis loguiguin, omd. 1, 7, 100. Sámegielaide gávdno jo lohkosátnegeneráhtor31 ja dan galggašii leat vejolaš laktit sátnegirjái vai lohkosániid sáhtášii sátnegirjjis ohcat loguiguin. <em type="bold">5.3.3 Eará giela sánit </em>Mun lean iskan man stuora oasi dárogiela sánit dahket ohcamiin mat eai atte bohtosa davvisámegiela sátnegirjjis. Dábálaš sátnegirjji eahpelihkostuvvan ohcamiin dárogiela sánit dahket lagabui 20 %, ja juohke gávccát ohcan ii lihkostuva dan dihte go geavaheaddji ohcá dárogiel sáni davvisámegiela sátnegirjjis. Toleránta sátnegirjjis leat dát lohku vuollelis ja dárogiela sánit dahket 10 % ohcamiin mat eai atte bohtosa. </p>
<p>Neahttadigisániid sátnegirjjit leat monoskopálat, mii mearkkaša ahte sáhttá ovtta guvlui ohcat ain hávális sátnegirjjis. Jus áigu davvisámegiela sátnái ohcat dárogiela jorgalusa, de ferte válljet davvisámegiela-dárogiela sátnegirjji. Jus áigu dárogiela sátnái ohcat sámegiela ekvivaleantta, de ferte válljet dárogiela-davvisámegiela sátnegirjji.</p>
<p>Maiddái eará sátnegirjjiin ohccojuvvojit sánit mat eai gula dan guoskevaš sátnegirjái. Nygaard ja Fjeld (2008: 68–69) leaba gávnnahan ahte 12 % boasttuohcamiin dárogiela</p>
<p>Bokmålsordbokas leat dáhpáhuvvan go geavaheaddjit leat sátnegirjjis ohcan sáni mii gullá eará gillii. Soai evttoheaba láidestit dáid geavaheddjiid rievttes sátnegirjái. Dan sáhtášii dahkat jus sátnegirjái lasihivččii prográmma mii dovdá/árvida guđe giela sátni ohcanhápmi lea ja láidesta rievttes sátnegirjái. Dán livččii maid vejolaš dahkat Neahttadigisánit-vuogádagas, man vuolde leat máŋga sátnegirjji.</p>
<p>Eará vejolašvuohta garvit dáid boasttuohcamiid mat gullet eará gillii, lea ahte seammá ohcangiettis sáhtášii ohcá buot sátnegirjjiin mat leat seamma neahttačovdosis. Jus livččii dákkár čoavddus, de ii dárbbaš geavaheaddji ieš meroštallat guđe gillii dahje sátnegirjjis lea ohcame. Dákkár vejolašvuohta lea neahttabáikkis <em type="italic">satni.org:s </em>, mii lea sátnegirji man Divvun, </p>
<p>Giellatekno ja Sámediggi leat ovttas ráhkadan ja mas sáhttá ohcat máŋgga sámegiela 31 Lohkosátnegeneráhtor lea dán neahttačujuhusas: http://giellatekno.uit.no/num.sme.html sátnegirjjis ja tearbmalisttus oktanaga beroškeahttá guđe sámegillii dahje davviriikkagillii ohcá. <em type="bold">5.3.4 Eará </em>5,6 % eahpelihkostuvvan ohcamiin eai lihkostuva ruskkaid geažil. Ruskkaiguin mun oaivvildan máŋga sáni, guoros gaskkaid linnjá álggus dahje loahpas, okta dahje guokte bustáva. </p>
<p>Deike gullet maid ohcamat gos lea ohccojuvvon eanet go okta sátni ja muhtomin leat maid olles cealkagat ohccojuvvon, ja davvisámegiela analysáhtor ii leat dohkkehan daid máŋgga sáni ovttadahkan. Dáid gaskkas leat maid guhkibuš dajaldagat ja cealkagat, ja geavaheaddji orru muhtomin atnime sátnegirjji seamma ládje dego livččii atnán jorgalanprográmman.</p>
<p>Maiddái eará dutkit nugo De Schryver ja earát (2006) leat čájeha mo geavaheaddjit muhtomin geavahit sátnegirjji dego dat livččii jorgalanprográmma ja ohcet sátnegirjjis guhkebuš ovttadagaid ja cealkagiid.</p>
<p>Dán kapihttalis lean čájehan loggafiilaguorahallama bohtosiid. Boahtte kapihttalis mun guorahalan daid gávdnosiid ja čoahkkáigeasán iežan dutkanfáttá. <em type="bold">6 Guorahallan </em></p>
<p>Mun jerren álggus maid neahttasátnegirjji sátnegirjeohcamat sáhttet muitalit sátnegirjegeavaheami birra. Kapihttalis 5 lean ovdanbuktán bohtosiid mat čájehit neahttasátnegirjji geavaheami ohcanlogga vuođul. Dán kapihttalis guorahalan dáid bohtosiid dárkileappot.</p>
<p>Sátnegirjeohcamat maid mun lean dutkan, leat joavkkuid dásis, iige leat vejolaš identifiseret ovttaskas olbmuid sátnegirjeohcamiid. Danne lea maiddái sátnegirjeohcamiid guorahallan joavkkuid dásis. <em type="bold">6.1 Sátnegirji geavahuvvo ollu </em>Bohtosat čájehit ahte sátnegirjjit leat ollu geavahusas. Guorahallanáigodagas ledje oktiibuot 1 613 687 sátnegirjeohcama, ja sátnegirjjiin lei ohccojuvvon gaskamearálaččat 4 421 geardde beaivválaččat. Eanaš ohcamat, lagabui 60 % sátnegirjeohcamiin leat davvisámegiela-dárogiela sátnegirjjis, ja sullii 40 % ohcamiin fas leat dárogiela-davvisámegiela sátnegirjjis. (Eanet dieđut, gč. kapihtal 5.1.) </p>
<p>Trosterud (2019) lea guorahallan Neahttadigisániid sátnegirjjiid geavahusa, ja son dieđiha ahte 2018:s ledje 1 609 735 sátnegirjeohcama davvisámegiela-dárogiela-davvisámegiela sátnegirjjis.32 Dáidda loguide eai leat váldon mielde toleránta davvisámegiela-dárogiela sátnegirjeveršuvnna ohcamat. (Trosterud 2019: 185, 188.)</p>
<p>Antonsen (2018) lea buohtastahttán Neahttadigisániid geavahanloguid davvisámegielagiid loguid ektui ja čájeha ahte juohke davvisámegielat geavahii Neahttadigisániid sátnegirjji olles 60 geardde 2017:s. Vuođđun su loguide leat 1,55 miljovnna sátnegirjeohcama33 ja 25 700 davvisámegielaga, mii lea davvisámegielagiid lohku buot riikkain Etnologue mielde.</p>
<p>Antonsen maid buohtastahttá davvisámegiela geavahanloguid dárogiela neahttasátnegirjji 32 Seamma áigodagas ledje Neahttadigisániid davvisámegiela-suomagiela-davvisámegiela sátnegirjjiin 521 049 sátnegirjeohcama (Trosterud 2019: 185) 33 Vuođđun Antonsena sátnegirjegeavahanloguide leat ohcamat mat leat dahkkon davvisámegiela-dárogiela-davvisámegiela ja davvisámegiela-suomagiela-davvisámegiela sátnegirjjiin (čálalaš diehtu</p>
<p>Lene Antonsenis 13.2.2020).</p>
<p><em type="italic">Bokmålsordboka/Nynorskordboka </em>geavahanloguiguin, ja čájeha ahte juohke Norgga ássi geavahii dárogiela sátnegirjji 8 geardde jahkái. (Antonsen 2018: 2.) </p>
<p>Jus buohtastahttá daid loguid maid mun lean gávnnahan daiguin loguiguin maid Trosterud (2019) ja Antonsen (2018) dieđiheaba, de oaidná ahte Neahttadigisániid davvisámegiela-dárogiela-davvisámegiela sátnegirjji geavaheapmi lea lassánan jagi 2017 rájes.</p>
<p>Jus buohtastahttá davvisámegiela-dárogiela-davvisámegiela sátnegirjji geavahusa loguid mat bohtet ovdan mu guorahallamis, davvisámegielagiid loguin Norggas, mii lea 20 000</p>
<p><em type="italic">Etnologue </em>(2020) mielde, de boađusin lea ahte juohke davvisámegielat Norggas lea geavahan sátnegirjji olles 80 geardde guorahallanáigodagas skábmamánus 2018 gitta golggotmánu 2019 lohppii. Dát lohku lea stuorát go lohku man Antonsen (2018) dieđiha. Dát mearkkaša ahte neahttasátnegirjji geavahus lea lassánan daid maŋemus jagiid. </p>
<p>Dát logut čájehit ahte davvisámi-dáru-davvisámi neahttasátnegirji geavahuvvo ollu, vaikko gávdno nubbi stuora davvisámi-dáru-davvisámi sátnegirji interneahtas, namalassii Davvi</p>
<p>Girjji neahttasátnegirji. Dat mearkkaša ahte neahttasátnegirjjis lea dehálaš funkšuvdna.</p>
<p>Sátnegirjji alla geavahanlogut čájehit ahte davvisámegiella čállingiella ii lea stáđásmuvvan, ja giellageavaheaddjit dárbbašit veahki sátnegirjjis. Neahttadigisánit sátnegirji lea giellateknologalaš reaidu, mii lassin jorgalusekvivalentii maiddái fállá paradigmaid mat čájehit mo sánit sojahuvvet, ja muhtun lemmaide maiddái ovdamearkacealkagiid.</p>
<p>Giellateknologalaš doarjja lea dehálaš jus gielat galget ceavzit geavahangiellan ođđaáigásaš servodagas, ja erenomáš dehálaš lea dat unnitlogugielaid ektui.</p>
<p>Sámegielas čállingiellan lea unnán doarjja birastahtti servodagas, ja sámegiella gullo unnán ja oidno vel unnit birastahtti servodagas. Dutkamušat čájehit ahte sámegiella čállingiellan lea rašis juolggi alde (gč. eanet Helander 2016: 15–16). Outakoski (2015) lea čájehan ahte sámegiela ohppiid sámegillii čállin ii automatiserejuvvo go menddo unnán lohkkojuvvo ja čállojuvvo sámegillii. Linkola ja Keskitalo (2015) leaba guorahallan sámegiela oinnolašvuođa skuvlla gielladuovdagiin (eŋg. <em type="italic">linguistic landscape </em>), ja sudno dutkan čájeha ahte lea váilevaš sámegiela oinnolašvuohta skuvlla gielladuovdagiin ja dan ferte doarjut. Helander (2016: 16) čujuha kronihkkii gos sámi nuorat celket eahpesihkarvuođa sámegiela riektačállima ektui go nu hárve besset oaidnit sámegillii čállojuvvon teavsttaid. </p>
<p>Trosterud ja Eskonsipo (2012) maid fuomášuhttiba ahte davvisámegiella lea unnán oidnosis čállingiellan. Soai čujuheaba dasa ahte Nrk Sápmi ii oro vuoruheame sámegiela čállojuvvon giellan sin kanálain go sin neahttasiiddut lea eanaš dárogillii. Maiddái <em type="italic">Ođđasat </em>TV-sáddagat gos duođai sáhtášii ovttastahttit hállojuvvon ja čállojuvvon sámegiela, leat dubbejuvvon davvisámegillii ja tekstejuvvon dárogillii. (Trosterud &amp; Eskonsipo 2012: 251.) Dat dagaha ahte olbmot eai hárján oaidnit oktavuođa gaskal hállojuvvon ja čállojuvvon giela. Go sámegiella ii oidno čállingiellan, de ii ovdan sámegiela čálamáhttu. Lea váttis ovttastahttit hállangiela ja čállingiela jus daid ii oainne ovttas. Njálmmálaš giella lea dehálaš, muhto dat ii nagot okto duddjot vuođu nana čálamáhttui. Nugo Outakoski (2015: 49–50) fuomášuhttá, de <span type="quote">«lea váttis oaidnit mo dat njálmmálaš máhttu nagodivččii ráhkadit nana vuođu sámegiela čálamáhttui nu ahte boahtteáiggis livččii realisttalaš hupmat dássedettolaš guovttegielat čálamáhtu birra.»</span> </p>
<p>Sáhttá lohkat ášši nu ovttageardánit ahte mađi eambbo hállit, dađi unnit geavahuvvo sátnegirji. Jus mat geahččá dárogiela ovttagielat sátnegirjji geavahanloguid dárogielagiid loguid ektui, de oaidnit ahte dat leat ollu unnit go davvisámegiela sátnegirjji geavahanlogut.</p>
<p>Dárogielagiid giellageavaheapmái lea doarjja birastahtti servodagas, gos geavahuvvo dárogiella sihke hállangiellan ja čállingiellan. Antonsen (2018: 85) lea maid čájehan ahte unnit sámegielain, nugo anárašgielas, leat vel stuorát sátnegirjegeavahanlogut hálliid logu ektui go davvisámegielas. Antonsen kommentere ahte giellaealáskahttinproseassa lea buvttadan ollu ođđa anárašgiel hálliid, geat leat nuppegielagat. Nuppegielagat fertejit dávjjit iskat sániid sojaheami ja geavaheami.</p>
<p>Davvisámegielagat leat viiddis ja máŋggabealat geavahanjoavku, mas leat sihke vuosttašgielagat, nuppegielagat ja amasgielagat. Funktionála teoriija mielde galggašedje leat iešguđetlágan sátnegirjjit mat leat heivehuvvon dáidda iešguđetlágan geavahanjoavkkuid dárbbuide. Vaikko leat moadde davvisámegiela neahttasátnegirjji, de ii oktage leat spesialiserejuvvon funktionála teoriija mielde, ja erenoamážit heivehuvvon dihto geavaheddjiid dárbbuide. Buot sátnegirjjit leat multifunkšuvdnasátnegirjjit mat fátmmastit máŋggabealat geavaheaddjijoavkku.</p>
<p>Sátnegirjji alla geavahanlogut mearkkašit ahte lea stuora dárbu sátnegirjjiide, nappo sátnegirjjiin lea dehálaš funkšuvdna. Dan dihte lea dehálaš vuoruhit barggu ovddidit ja dievasmahttit sámegiela sátnegirjjiid. <em type="bold">6.2 Sátnegirji geavahuvvo ollu skuvla- ja bargoáiggis </em>Nugo oinniimet kapihttalis 5.1, de stuora oassi sátnegirjeohcamiin dáhpáhuvvet mánnodagas bearjadahkii gaskal dii 10 ja 15. Eanemus ohcamat leat čakčamánus skábmamánnui ja ođđajagimánus miessemánnui. Geassemánus, suoidnemánus, borgemánus ja juovlamánus leat mearkkašahtti unnit sátnegirjeohcamat daid eará mánuid ektui. (Gč. govvosa 2, 3, 4 ja 5 kapihttalis 5.1.) </p>
<p>Dát mearkkaša ahte sátnegirji lea ollu anus skuvla- ja bargoáiggis, ja dan geavaheapmi njiedjá skuvla- ja bargoáiggi olggobealde, ja maiddái daid mánuid go lea luopmoáigi sihke skuvllain ja bargguin.</p>
<p>Dát bohtosat dorjot Outakoski (2015) dutkanbohtosiid sámegiel ohppiid čálamáhtolaš konteavsttaid birra. Outakoski lea dutkan 65 davvisámegielat 9- ja 12- jahkásaš oahppi čálamáhtolaš konteavsttaid Norgga, Ruoŧa ja Suoma beale Sámis. Su dutkan čájeha ahte oahppit geavahit sámegiela čállingiellan eanemusat skuvllas, ja ahte sii unnán čállet dahje eai obanassiige čále eaktodáhtolaččat sámegillii astoáiggis. Seamma guoská maiddái eaktodáhtolaš lohkamii sámegillii astoáiggis. Stuorámus oassi dáin ohppiin eai loga sámegiel girjjiid somás dihte astoáiggis. (Outakoski 2015: 46–49.) Sihke Outakoski (2015) ja maiddái</p>
<p>Helander (2012) geavaheaba doahpaga čálamáhttu (eŋg. <em type="italic">literacy </em>), mii fátmmasta sihke reseptiiva lohkanmáhtu ja produktiiva čállinmáhtu. Čálamáhttu gullá vuođđogálggaide maid skuvllas galgá oahppat, ja mainna olmmoš sáhttá ovdánit olmmožin (gč. eanet Helander 2012: 60, 66 ja Outakoski 2015: 29, 34). </p>
<p>Rasmussen (2013: 255) lea guorahallan davvisámegiela etnolingvisttalaš ceavzinnávccaid ja čájeha ahte Deanu gieldda váhnemat atnet skuvlla dehálaš sámegiela doarjjan. Mu bohtosat mat čájehit goas davvisámegiela-dárogiela-davvisámegiela sátnegirji lea anus, dorjot dan maid Outakoski ja Rasmussena dutkamušat čájehit, namalassii ahte stuora oassi sámegiela čállinproseassas dáhpáhuvvá skuvllas ja skuvla lea dehálaš sámegiela doarjja.</p>
<p>Trosterud ja Eskonsipo (2012) leaba guorahallan sániid mat leat digaštallojuvvon davvisámegiela giellaságastallama e-poastalisttus (<span type="quote">«giellalisttus»</span>), man miellahttun leat davvisámegielat giellabargit, jorgaleaddjit, dieđalaš bargit ja giellaberošteaddjit. Sudno guorahallan čájeha ahte ámmátlaš giellageavaheaddjit geavahit ságastallanlisttu ja maiddái digaštallet dakkár sániid mat leat sátnegirjjiin, vai giellaservodagas oččošedje duođaštusa ja dohkkeheami daid sániid geavaheapmái. Ámmátlaš giellageavaheaddjit geavahit terminologalaš ja leksikográfalaš resurssaid veahkkin barggusteaset. Dát doarju sátnegirjji geavahanlogga guorahallama bohtosa, mii čájeha ahte sátnegirji geavahuvvo eanemusat bargo- ja skuvlaáiggis.</p>
<p>Ovddeš girjjálašvuohta lea deattuhan skuvlla ja bargoeallima rolla dehálašvuođa sámegiela čállingiela geavaheami ektui, ja sátnegirjji geavahanlogga lea nubbi gáldu mii čájeha seamma.</p>
<p>Jus lea dan oaivilis ahte logga speadjalastá sámegiela geavaheami čállingiellan, de sátnegirjji geavahanlogga guorahallan doarju sosiolingvisttalaš girjjálašvuođa mii deattuha skuvlla rolla sámegiela čállingiela geavaheamis. Eanet dutkan das geat neahttasátnegirjji geavaheaddjit leat, ferte dahkkot vai čuvgehivččii geat duođai geavahit sátnegirjji. Loggafiilla guorahallan čájeha tendeanssaid goas sátnegirji geavahuvvo ja nu maiddái geat geavaheaddjit dasto livčče. <em type="bold">6.3 Manne lea nu – ohcamat mat addet bohtosa </em>Eanaš ohcamat mat leat dahkkon sátnegirjjis, adde bohtosa. Davvisámegiela-dárogiela sátnegirjjis adde 88,2 % ohcamiin bohtosa, ja 81,5 % ohcamiin adde bohtosa toleránta davvisámegiela-dárogiela sátnegirjjis. 87,3 % ohcamiin dárogiela-davvisámegiela sátnegirjjis adde bohtosa. (Gč. tabealla 3, kapihtal 5.1.) Trosterud (2019: 186) lea iskan earret eará davvisámegiela-dárogiela dábálaš sátnegirjji ohcamiid 2018:s, ja su iskkadeamis leat sullasaš bohtosat go mus. </p>
<p>Neahttadigisániid sátnegirjjit ávkkástallet giellateknologalaš resurssaid mat dahket vejolažžan sátnegirjjis maiddái ohcat sániid sojahanhámiid ja boađusin oažžut lemma ja dan sátnegirjeartihkkala. Jus geahččá lagabui daid sátnegirjeohcamiid mat addet bohtosa, de oaidná ahte eanaš lihkostuvvan ohcanhámit leat almmatge vejolaš lemmahámis eaige sojahuvvon hámis. Olles 82 % ohcanhámiin mat adde bohtosa dábálaš sátnegirjjis leat vejolaš lemmahámis. Dat mearkkaša ahte sátnegirjji lihkostuvvan ohcamiin leat 18 % čielga sojahuvvon hámi. (Gč. kapihtal 5.2.1.) In leat iskan man stuora oassi toleránta sátnegirjeveršuvnna lihkostuvvan ohcamiin leat sojahuvvon hámit, go oasi dáin ohcanhámiin ii sáhte analyseret dábálaš morfologalaš analysáhtoriin stávenložžema geažil go dat leat olggobealde normatiiva grammatihka.</p>
<p>Trosterud (2019: 190) lea iskan man stuora oassi buot sátnegirjeohcamiin leat dahkkon vejolaš lemmahámis vs. sojahuvvon hámis, ja su iskkadeapmi čájeha ahte 42 % buot ohcamiin davvisámegiela-dárogiela sátnegirjjis leat sojahuvvon hámis. Mun lean fas gávnnahan ahte 18 % lihkostuvvan ohcamiin mat addet bohtosa leat čielga sojahuvvon hámis.</p>
<p>Dát mearkkaša ahte lea erohusa dáin loguin. Mun lean dán oktavuođas iskan ohcamiid mat addet bohtosiid, ja Trosterud fas lea iskan man ollu sojahuvvon hámit leat buot ohcamiin sátnegirjjis, ja oasi dán erohusas soaitá sáhttit dainna čilget.</p>
<p>Stuorámus oassi sániin mat leat ollislaš teavsttas leat sojahuvvon hámis (gč. 5.2.1; maiddái</p>
<p>Antonsen ja earát 2009: 278)34. Dat mearkkaša ahte davvisámegiela giellageavaheaddjit dávjjimusat deaivvadit sániid sojahuvvon hámiin davvisámegiela teavsttain, muhto sátnegirjjis leat stuorámus oassi ohcamiin lemmahámis dahje sáni vuođđohámis. Árbevirolaš bábersátnegirjjiin ferte ohcat lemmahámi vai gávdná lemma ja dan sátnegirjeartihkkala. Eai buohkat soaitte hárjánan dasa ahte Neahttadigisániin sáhttá ohcat maiddái sojahuvvon hámiid.</p>
<p>Dien dáfus soitet geavaheaddjit leat hárjánan geavahit sátnegirjjiid ja dihtet ahte sátnegirjjiin láve galgat ohcat sániid vuođđohámis.</p>
<p>Trosterud (2019: 190–191) čilge erohusa gaskal sojahuvvon sániid logu sátnegirjji ohcanhámiin ja ollislaš teavsttas dainna ahte olbmot eai vuosttažettiin geavat sátnegirjji veahkkin áddet davvisámegiela teavstta. Jus sátnegirji livččii vuosttažettiin geavahuvvon resepšuvdnasátnegirjin veahkkin áddet davvisámegiela teavstta, de livččii ohcansániid lohku sojahuvvon hámis galgan leat stuorát. Mun guorrasan su čilgehussii dán áššis.</p>
<p>Sátnegirjji eanemus ohccon sániid gaskkas leat eanaš vearbbat (gč. tabealla 4, kapihtal 5.2.1 ja tabealla 6, kapihtal 5.2.2). Ja buot eanemus ohccon davvisámegiela hápmi lea <em type="italic">leat </em>. Leat-vearba lea frekveanta vearba mas leat máŋga funkšuvnna. Dat sáhttá mearkkašit ahte sátnegirji geavahuvvo aktiiva L2-L1 produkšuvdnasátnegirjin. Geavaheaddji produsere L2 dahje amasgiela, ja geavaha L2-L1 sátnegirjji iskat mo <em type="italic">leat </em>-vearbba galgá geavahit. <em type="bold">6.4 Manne eai lihkostuva sátnegirjeohcamat? </em>Sátnegirjeohcamat mat eai atte bohtosa, dahket 11,8 % ohcamiin dábálaš davvisámegiela-dárogiela sátnegirjjis ja olles 18,5 % ohcamiin toleránta davvisámegiela-dárogiela sátnegirjeveršuvnnas (geahča tabealla 8, kapihtal 5.3). Badjelaš bealli, namalassii 54 % dain ohcamiin mat eai addán bohtosa dábálaš sátnegirjjis, eai lihkostuvvan go ohcanhámis lei čállinmeattáhus. Olles 69,3 % toleránta sátnegirjji ohcamiin mat eai addán bohtosa, eai 34 Antonsen ja earát (2009: 278) leat iskan sojahanhámiid riektačállon teastamateriálas, ja mun lean iskan sojahanhámiid čáppagirjjálašvuođa korpusis, geahča eanet dieđuid kapihttalis 5.2.1, juolgenohta 10.lihkostuvvan go ohcanhámis lei čállinmeattáhus. (Gč. kapihtal 5.3.1.) Eará dehálaš sivva manne ohcamat eai atte bohtosa, lea go ohcansátni váilu sátnegirjjis. Muđui eai lihkostuva ohcamat go ohcanhápmi lea dárogillii davvisámegiela sátnegirjjis. </p>
<p>Trosterud (2019: 186) lohku eahpelihkostuvvan ohcamiin davvisámegiela-dárogiela sátnegirjjis lea 10,7 %, ja 73,7 % dáin eai lihkostuvvan go ohcanhámis lei čállinmeattáhus.</p>
<p>Son lea iskan sániid mat eai addán bohtosa sátnegirjjis sátnedárkkistanprográmma ektui ja nu gávdnan čállinmeattáhusaid. Trosteruda dieđihan lohku eahpelihkostuvvan ohcamiin go ohcanhámis lei čállinmeattáhus lea alit go 54 %, mii lea lohku man mun lean gávnnahan.</p>
<p>Sivva dasa orru leame ahte mun lean maiddái iskan man stuora oasi dárogiela sánit dahket ohcamiin mat eai atte bohtosa davvisámegiela sátnegirjjis. Mun lean gávnnahan ahte dábálaš davvisámegiela-dárogiela sátnegirjji eahpelihkostuvvan ohcamiin dárogiela sánit dahket lagabui 20 %, mii leage lohku mii earuha mu ja Trosteruda loguid.</p>
<p>Trosterud (2019: 188) čájeha ahte stávenložžen buorida sátnegirjeohcamiid deaivanproseantta, go birrasii 12,6 % lihkostuvvan ohcamiin mat ledje dahkkon toleránta sátnegirjjis ledje olggobealde normatiiva grammatihka, eaige dat ohcamat livčče addán bohtosa almmá stávenložžema haga.</p>
<p>Mun lean čájehan ahte toleránta sátnegirjjis lea stuorát oassi sátnegirjeohcamiin mat eai lihkostuva go dábálaš sátnegirjjis. Toleránta sátnegirjjis lea maid stuorát oassi eahpelihkostuvvan ohcamiin mat eai lihkostuva go ohcanhámis lea čállinmeattáhus. Go geahččá dáid dábáleamos ohcanhámiid mat eai lihkostuva go dain lea čállinmeattáhus, de oaidná ahte toleránta sátnegirjjis leat eanaš meattáhusat konsonántaguovddážis ja dábálaš sátnegirjjis fas leat eanemus a/á-meattáhusat (gč. tabealla 10, kapihtal 5.3.1). Stávenložžen lea čuoldán eret a/á-meattáhusaid toleránta sátnegirji dábáleamos eahpelihkostuvvan ohcanhámiin main lea čállinmeattáhus. Stávenložžema geažil livččii galgan vuordit ahte toleránta sátnegirjjis leat eanet lihkostuvvan sátnegirjeohcamat ja unnit čállinmeattáhusat eahpelihkostuvvan ohcamiin go dábálaš sátnegirjjis, muhto nu ii leat. Mo dasto sáhttá čilget daid erohusaid mat leat dáid sátnegirjeveršuvnnaid gaskkas deaivanproseantta ja čállinmeattáhusaid ektui?</p>
<p>Vejolaš čilgehus dasa manne toleránta sátnegirjeveršuvnnas leat eanet eahpelihkostuvvan ohcamat ja čállinmeattáhusat ohcanhámiin go dábálaš sátnegirjeveršuvnnas, lea ahte leat guokte sierra media, namalassii dihtor ja mátketelefovdna, mainna ohccojuvvo sátnegirjjis.</p>
<p>Jus mátketelefovnnain dahje dihtordulbosiin manná Neahttadigisániid sátnegirjái, de manná automáhtalaččat toleránta sátnegirjeveršuvdnii mas lea stávenložžen, ja sátnegirjjis sáhttá ohcat almmá daid erenoamáš davvisámegiela bustávaid haga. Mátketelefovnnain čálidettiin lea álkit oažžut časkinmeattáhusaid go jus čállá dihtoriin, ja dat sáhttá leat sivva manne ohcamat eai lihkostuva.35</p>
<p>Mátketelefovnnaide lea easka daid maŋemus jagiid almmuhuvvon sámegiela boallobeavdi, ja oallugiin ii leat vel sámegiela boallobeavdi telefovnnas. Geavaheaddji sáhttá dieđusge lonuhit sátnegirjeveršuvnna go geavaha mátketelefovnna ja baicca válljet dábálaš veršuvnna, muhto dan ferte mieleavttus dahkat. Jus dihtoriin manná Neahttadigisániid sátnegirjái, de manná njuolga dábálaš sátnegirjeveršuvdnii. Geavaheaddji sáhttá, seamma ládje go mátketelefovnnas, maiddái dihtoris molsut sátnegirjeveršuvnna, ja baicca geavahit toleránta sátnegirjeveršuvnna dan sadjái go dábálaš sátnegirjeveršuvnna.</p>
<p>Nubbi vejolaš čilgehus dasa manne lea erohus eahpelihkostuvvan ohcamiin dábálaš ja toleránta sátnegirjji gaskkas, lea ahte leat goabbatlágan geavahanjoavkkut mat geavahit dáid sátnegirjeveršuvnnaid. Čállinmeattáhusaid hivvodat orru čujuheame dan guvlui ahte sátnegirjegeavaheaddjit geat eai leat nu hárjánan giellageavaheaddjit, geavahit toleránta sátnegirjeveršuvnna. Hárjánan giellageavaheaddjit fas geavahit dábálaš sátnegirjeveršuvnna.</p>
<p>Jus geahččá toleránta ja dábálaš sátnegirjji eanemus frekveanta ohcanhámiid main lea čállinmeattáhus, de sáhttá oaidnit sullasaš tendeanssaid, namalassii ahte toleránta sátnegirjji eahpelihkostuvvan sátnegirjeohcamiin leat máŋga čielga mearkka dasa ahte sátnegirjegeavaheaddji ii leat ovttastahttán hállangiela ja čállingiela, ja das leat riektačállinmeattáhusat nugo ovdamearkka dihte <em type="italic">muossa </em>/ <em type="italic">muossá </em>, <em type="italic">gietha </em>, <em type="italic">jua </em>, <em type="italic">geibmat </em>(gč kapihtal 5.3.1). </p>
<p>Ohcanhápmi mii lea ihtán toleránta sátnegirjeohcamiidda man oallugat leat ohcan, muhto mii ii leat addán bohtosa, lea <em type="italic">muossa </em>/ <em type="italic">muossá </em>. Davvisámegiela oarjesuopmaniin jietnaduvvo ŧ -&gt; s sániin nugo <em type="italic">muoŧŧá </em>ja <em type="italic">Ruoŧŧa </em>(Valkeapää 1985: 86). Nuppe dáfus oaidná geavahanloggas ahte 35 Lea vejolaš iskat makkár mediumain (mátketelefovnnain vai dihtoriin) lea ohcan sátnegirjjis, go dat loggejuvvo sierra loggii man namma lea access-log. Dan logga in leat guorahallan dán masterbarggus. <em type="italic">ruoŧŧa </em>lea čállon riekta ŧ-bustávain, muhto unna r bustávažiin ja danne lea boahtán čállinmeattáhuslistui (gč. tabealla 10, kapihtal 5.3.1). </p>
<p>Nubbi ovdamearka dasa ahte suopmaniid jietnadeapmi váikkuha čállingillii guoská diftoŋggaid čállimii, go muhtun nuorttabealde suopmaniin jietnaduvvo diftoŋga ie &gt; e go konsonántaguovddáš lea ceahkis III. Nu lea ohcanhápmi nugo * <em type="italic">geibmat </em>( <em type="italic">gieibmat </em>) ihtán toleránta sátnegirjji eahpelihkostuvvan ohcamiid searvái. </p>
<p>Nuppe dáfus sáhttá maid suopman dagahit váttisin čállingielas earuhit nominatiiva ja akkusatiiva/genetiiva hámiid. Dát geavaheaddjit sáhttet ovdamearkka dihte ohcat ohcanhámiid <em type="italic">eatni </em>ja <em type="italic">biepmu </em>dainna doaivvuin ahte sii ohcet sániid vuođđohámis. Dáidda dáhpáhusaide fállá sátnegirji čovdosa go sátnegirji dohkkeha maiddái sojahuvvon hámiid ohcanhápmin. Nie sáhttá geavaheaddji oažžut bohtosa go lea ohcan sojahuvvon hámi sátnegirjjis vaikko iežas dáhtus livččii ohcan sáni vuođđohámi. </p>
<p>Neahttadigisániid sátnegirjevuogádat lea čoavdán stuora hástalusa, namalassii ahte sátnegirjjiin lea vejolaš ohcat maiddái sojahuvvon hámiid go sátnegirji ávkkástallá giellateknologalaš resurssaid. Sátnegirjái galggašii vel lasihuvvot sátnedárkkistanprográmma vai ohcanhámiide mat eai atte bohtosa omd. čállinmeattáhusaid geažil, evttohuvvojit eará vejolaš lemmat. Dakkár funkšuvdna veahkehivččii geavaheaddji lihkostuvvat vel eanet sátnegirjeohcamiiguin, ja bijašii geavaheaddji dárbbuid guovddážii. <em type="bold">6.5 Konklušuvdna </em>Guorahallan čájeha ahte <em type="italic">davvisámi-dáru-davvisámi </em>neahttasátnegirjjit geavahuvvo ollu, ja ahte stuora oassi sátnegirjeohcamiin dáhpáhuvvet skuvla- ja bargoáiggis. Dát čujuha dan guvlui ahte stuora oassi sámegiela čállinproseassas dáhpáhuvvá skuvllas ja barggus, ja dán oktavuođas lea sátnegirjjiin dehálaš funkšuvdna. Lagabui 90 % ohcamiin mat leat dahkkon sátnegirjjiin, leat addán bohtosa. Eanaš sátnegirjeohcamat leat sáni vuođđohámit. Badjel bealli dain ohcamiin mat eai atte bohtosa, eai lihkostuva go geavaheaddji lea čállán ohcanhámi boastut. Eará dehálaš sivva manne ohcamat eai atte bohtosa, lea go ohcansátni váilu sátnegirjjis. Muđui leat ollu eahpelihkostuvvan ohcamat dahkkon eará gillii. Mu dutkan čájeha ahte lea erohus ohcamiin mat leat dahkkon dábálaš ja toleránta sátnegirjeveršuvnnas, ja dat čujuha dan guvlui ahte leat goabbatlágan geavahanjoavkkut mat geavahit dáid sátnegirjjiid. </p>
<p>Neahttasátnegirjji geavahanlogga lea dehálaš veahkkeneavvu mii čájeha sátnegirjji geavaheami ja sániid mat ohccojuvvojit neahttasátnegirjjis. Geavahanlogga addá vejolašvuođa čuovvut mielde guđiid sániid geavaheaddjit ohcet sátnegirjjis. Go analysere erenoamážit ohcamiid mat eai atte bohtosa, de sáhttá fuobmát vugiid mo buoridit sátnegirjji ja maiddái sániid maid galggašii lasihit sátnegirjái, ovdamearkka dihte ođđaáigásaš sániid mat eai leat vel lasihuvvon sátnegirjái. Sátnegirječálli sáhttá ná beaktileappot buoridit ja divodit sátnegirjji. <em type="bold">7 Loahppasánit </em></p>
<p>Lean čálidettiin dán čállosa fuomášan máŋga eará ášši maid livččii miellagiddevaš guorahallat. Loggafiilla guorahallan veahkeha čájehit mo neahttasátnegirjjit geavahuvvojit, muhto geat leat dat geavaheaddjit geaid daguid mun dássážii dušše lean oaidnán ráidun geavahanloggas? Makkár ulbmilat leat sátnegirjegeavaheaddjis go ohcá muhtun sáni sátnegirjjis? Oažžugo sátnegirjegeavaheaddji veahki sátnegirjjis, ja ollašuvvetgo su vuordámušat sátnegirjái? Jus sátnegirjegeavaheddjiid áiggošii guorahallat, de fertešii geavahit eará vugiid go dušše loggafiillaid guorahallama. Sátnegirjegeavaheddjiiguin sáhtášii oažžut oktavuođa jearahallanskoviin maid sáhtášii almmuhit sátnegirjji neahttasiiddus.</p>
<p>Livččii maid dehálaš guorahallat sátnegirjjiid unnitlogugielaid geahččanguovllus, ja eandalii livččii dehálaš guorahallat sátnegirjjiid doaimma giellaealáskahttimis.</p>
<p><em type="bold">Materiála </em></p>
<p>Materiálan lean geavahan Neahttadigisániid <em type="italic">davvisámegiela-dárogiela-davvisámegiela </em>sátnegirjjiid geavahanlogga skábmamánu 1. b. 2018 rájes gitta golggotmánu 31. b. 2019 rádjái. Neahttadigisániid geavahanloggat leat Giellatekno hálddus ja dat vurkkoduvvojit sin giddejuvvon serveris UiT Norgga árktalaš universitehta dihtorvuogádagas. </p>
<p>Neahttadigisániid davvisámegiela sátnegirjjit leat dán neahttačujuhusas:</p>
</body></document>
