<document xml:lang="sme" id="no_id"><header><title>Ii leat beare boahtit deike hearjidit</title><genre code="science"/><author><person firstname="Karen Anne Kristine Andersdatter Oskal" lastname="Eira" sex="f" born="" nationality="NO"/></author><year>2017</year><wordcount>25501</wordcount><conversion_status type="standard"/><availability><license type="standard"/></availability><submitter name="Børre Gaup" email="borre.gaup@uit.no"/><multilingual/><origFileName>https://munin.uit.no/bitstream/handle/10037/11462/thesis.pdf?sequence=1&amp;isAllowed=y</origFileName><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Kultuvrra ja girjjálašvuođa instituhtta <em type="bold">“” </em>Sámi politihkalaš poesiija kontekstuála analysa <em type="bold">Karen Anne Oskal Eira </em></p>
<p>Sámi girjjálašvuođa masterdutkamuš - SAM-3910 – Miessemánnu 2017</p>
<p>Álgosánit</p>
<p>Álgosániid čállima áigi bođii jođáneappot go doivon. Dál lean geargan ja lean hui giitevaš.</p>
<p>Lean analyseren vihtta ođđaset sámi politihkalaš lávlla- ja ráppateavstta. Dan dutkamis lean čiekŋudan teavsttaide dutkama teoriijaid ja metodaid bokte. Čállin lea leamaš gáibideaddji, muhto somás proseassa. Lean garrasit struktureren iežan eallima maŋemus guokte jagi.</p>
<p>Juohke áššái lea leamaš sierra áigi; studeremii, čállimii, duddjomii ja bargoeallimii. Nagodin normerejuvvon áiggis dán oahpu ja dat ii leat dušše iežan gudni.</p>
<p>Munnje lea mearkkašan hui olu beassat masterdutkosa čállit Romssa Universitehtas. Háliidan giitit visot masterfágaid oahpaheddjiid vuđolaš oahpahusa ovddas: Lill-Tove Fredriksen,</p>
<p>Kjell Kemi, Jussi Ylikoski ja dieđusge buot eanemus giittán iežan nana čeahpes oahpaheaddji ja bagadalli Harald Gaski. In dieđe ovttage geas lea dakkár gielladovdu ja girjjálašvuođa máhttu go dus! Váimmolaš giitu buori bagadallama ja oahpu ovddas! Giitu maid skuvlaoabbái Ester Johnsenii fágalaš ságastallamiid, movttiidahttima ja reaškima ovddas.</p>
<p>Giitu Martta Alajärvi go jorgalit anárašgiela ráppateavstta davvisámegillii!</p>
<p>Giitu oappáide, Inger-marie Oskal ja Berit Margrethe Oskal, doarjaga, gielladigaštallamiid ja korrektuvralohkama ovddas! Giitu Ann-Mari Andersen go movttiidahttet munno oappáin álgit masterohppui!</p>
<p>Giittán mánáideame; Inger Máret Ánne, Risten Biret Elle, Ánte Máhte ja Áslat Issáha, teknihkalaš- ja dihtorveahki ja buot gierdevašvuođa ovddas go eadni dušše čállá aht` čállá!</p>
<p>Niillas, mu guoibmi ja ságastallanustit 25 jagi čađa, olu dain reflekšuvnnain mat leat dutkosis, dáidet leat oahppásat dutnje. Leat álo gierdevaččat gullan, muitalan, vástidan ja hástalan. Giitu buriid ságastallamiid ovddas, ráhkis! 2 3 <em type="bold">1. Álggaheapmi </em><em type="italic">“Dat bohtet mu lusa ja čájehit girjjiid </em></p>
<p><em type="italic">Láhkagirjjiid maid sii leat ieža čállán </em></p>
<p><em type="italic">Dá lea láhka ja dat guoská dunai.” (Valkeapää 1985) </em></p>
<p>Sápmelaččat leat doloža rájes vásihan koloniserema olggobeale olbmuin.</p>
<p>Veahkaválddálašvuođain ja risttalašvuođa namas bolde goavdásiid, heavahedje noiddiid, heaittihedje luondduoskku ja biđgejedje sámi álbmoga njealji riikii.</p>
<p>Ođđaset assimileren buvttii dáruiduhttima, internáhttaeallima ja juoigangildosa skuvllaide (Graff 2016). Dat áššit adde inspirašuvnna olu poesiijii ja dáidagii 1970- ja 80-jagiin, nu go</p>
<p>Álttá-Guovdageainnu eanu dulvadeapmi, mii lea Norgga bealde Sámis stuorimus sisabahkken ođđaset áiggis. Ruoŧa bealde maid lávlo ja čálle poesiija dulvademiid birra doppe.</p>
<p>Dálá áiggi sisabahkkemat Sámis leat bieggamillohuksemat, ruvkedoaimmat ja eará luonddunuoskkidanáitagat. Dat leat buktán ođđa politihkalaš vuostálastinmiela dálá sámi nuoraide. Ovdanbuktit atnet ráppema, lávluma, juoigama, sárguma, njuohtama ja maiddái eará dáiddalaš gaskkustemiid gaskaoapmin. Sii ovdanbuktet báikkálaš, riikkadássásaš ja riikkaidgaskasaš lávddiin ja festiválain, filmmain, fysalaš ja virtuála deaivvadanbáikkiin nu go YouTubes, sosiála mediain ja virtuála kanalain. Dan ođđa politihkalaš vuosttaldeamis leat golmma riikka sápmelaččat mielde sihke rápparin, lávlun, juoigin ja dáiddárin. Lea vejolaš ahte Ruošša bealde maid eambbo searvagohtet bárrui.</p>
<p>Dát dutkamuš lea sámi multimodála politihkalaš poesiija kontekstuála analysa. Das analyseren vihtta válljejuvvon teavstta ođđaset sámi politihkalaš poesiijas álgoálbmotmetodologiija teoriija vuođul. Dutkanreaidu lea kontekstuála analysa mas bijan teavsttaid sámi historjjálaš, servodatlaš ja kultuvrralaš oktavuhtii. Daid vuođul geahčan fápmostruktuvrraid ja retorihka sámi politihkalaš poesiijas. Modealla čilgen dárkilit metodaoasis.4 1.1 Duogáš dutkanfáttá válljemii</p>
<p>Álgen Guovdageainnu mánáidskuvlii 1973:s. Vuosttaš 8 jagi eallimis in máhttán dárogiela, muhto dan rájes oahppagohten dan skuvllas. Muittán 3. luohkás iežan balu dan oktavuođas movt galgen gulahallat vuosttaš dárogieloahpaheddjiin gii ii ipmirdan sámegiela.</p>
<p>Guovdageainnus 70- logus doaimmahuvvui juoigangielddus mu skuvlaáiggis. 1978:s vásihin rivgo oahpaheaddji gii jáddadii jiena Ánte-filmmas go luohti čuojai filmma álggadettiin.</p>
<p>Seamma oahpaheaddji dajai munnje 6. luohkás ahte sámegiella lea geafes giella go váilot sánit <span type="quote" xml:lang="yid">“hun”</span><span type="quote" xml:lang="fkv">”- ja “han”</span><span type="quote" xml:lang="isl">“han”</span>-pronomeniidda. Dihten ahte eai sámegiel sánit lean unnán go etniin divššuime gápmasiid ja go áhčiin bivddiimet čuovžžaid, muhto ii mánná máhttán ákkastallat amas gillii. Muittán dušše beahtahallama dovddu oahpaheaddji ektui ja eahpevuoiggalašvuođa dovddu sámegiela hárrái. Jurddašin dušše diet ii leat duohta ahte sámegiella lea geafes giella.</p>
<p>Vásihin Álttá- Guovdageainnu eanu dulvadanplánaid, vuostálastimiid ja čađaheami. 12-jahkásažžan čáliime seammaahkásaš ustibiin reivve dalá stáhtaministarii Odvar Nordli:ai vuosttaldanargumeanttaiguin. Vástádus bođii, čilgehusaiguin manne gul lei dárbbašlaš dulvadit eanu. Vázzen spáiddarráiddus mii lágiduvvui vuostálastimiid oktavuođas.</p>
<p>Vázzen oahpaheaddjiskuvlla Álttás, go Sámi allaskuvla ii gávdnon vuos. Go šadden oahpaheaddjin 21-jahkásažžan ja oahpahišgohten dain iešguđetge fágain mat vuođđoskuvllas leat, de lei lossat čuovvolit ja oahpahit ee. ahte Colombus dat fuobmái Amerihká, nu go oahppogirjjiin čuožžu. Lávejin lasihit cealkaga njálmmálaččat <span type="quote">“muhto dieđusge ledje indiánat ja inuihtat geat doppe orro, áigá juo gávdnan Amerihká”</span>. Dál rávisolbmo agis vásihin ahte min geasseorohahkii Gearretnjárgii áigo hukset 160 bieggamillo ráššii, min čábbámus guotteteatnamii. Juste dat áigumušat gal bissehuvvojedje orohaga nuoraid vuosttaldeami geažil ja Sámedikki vehkiin. Min luossabivdobáikái Riehppovutnii lea juste dáid áiggiid loahpalaččat mearriduvvon luoitit ruvkebázahusaid main leat váralaš kemikálat.</p>
<p>Nie lea dáruiduhttin ja kolonialisma losidahttán mu beaivválaš eallima ja bohciidahttán hui olu jurddašeami ja guorahallama mánnávuođa rájes. Váddáseamos lea leamaš ipmirdit ahte gávdnojedje ja gávdnojit sápmelaččat geat dorjo sihke dáruiduhttima, Álttá-Guovdageainnu eanu dulvadeami, Fálesrášša bieggamilluid ja ruvkedoaimmaid. 5</p>
<p>Romssa Universitehta sámegiela girjjálašvuođa masteroahpus ohppen álgoálbmotmetodologiija birra. Seammás čuvvon álgo siiggáhagaid dievas antikoloniála bárrui nuorra sámi dáiddáriid, lávluid, juigiid ja ráppariid gaskkas. De jurddašišgohten dađistaga eambbo áššiid mannolaga doložis dássážii: ovdáneami ja fas maŋás mannama áiggiid čađa. Guldališgohten teavsttaid maid nuorat lávlot ja ráppejit vuosttaldanlávlagiin.</p>
<p>Ovdal ledjen dutkamušain lohkan movt dološ áiggis vuhttui politihkalaš vuosttaldeapmi sámi girjjálašvuođas.</p>
<p>Olles Sámis leat dál sápmelaččat geat eai dovdda oadjebasvuođa. Sámi guovlluide leat háliidan ruvkedoaimmaid, bieggamilluid, bággonjuovvamiid ja eará sisabahkkemiid. Nuorra dáiddárat, lávlut, juoigit ja rápparat oidnet dárbbu boktit servodaga iežaset dáidagiin. Sin ođđa antikolonialvuoigŋa buktá ja boktá fuomášumi álbmoga siskkobealde ja olggobealde, sihke positiiva ja negatiiva reakšuvnnaid. Dat ođđa suorgi sámi girjjálašvuođas lea miellagieddevaš ja máŋggabealat. Dat lea hui jođánit viidánan ja ain ihtet ođđa lávlagat, luođit ja ráppat. Sámi politihkalaš poesiija sisttisdoallá nu olu historjjá ja servodatlaš áššiid maid lea miellagiddevaš girjjálašvuođa dutkančálmmiiguin geahččat. Dieinna duogážiin vuolggahuvvui ja riegádii mu sámi multimodála politihkalaš poesiija kontekstuála analysa. 6 1.2</p>
<p>Čuolbma ja ráddjejupmi</p>
<p>Dutkančuolbma lea: <em type="bold">Makkár konteavsttain ja retorihkain bohtet fápmostruktuvrrat ovdan sámi politihkalaš poesiijas gaskal 2013-2016? </em></p>
<p>Sámi politihkalaš poesiija kontekstuála analysas gullet historjjálaš čilgehusat ja kolonisašuvnna váikkuhusat nannosit kontekstii. Sámis lea nu earenoamáš ja muhtun áigodagaid maiddái nu lossa historjá mii boahtá ovdan sámi vuosttaldanpoesiijas ja maiddái dan čilgemis. Nuoraid vuosttaldeapmi ja moarri dálá áiggis vuolgá čuohtejagiid bisti kolonialismmas. Lávlagiid ja ráppaid fáddá lea dávjá assimileren ja sisabahkkemat Sámis.</p>
<p>Álgoálbmotmetodologiija ja dekoloniserema metodologiija (L. Smith 2012; G. Smith 2003) dárbu girjjálašvuođas han bohciidii juste koloniserema geažil ja danne historjá ii leat garvimis. Sámi girjjálašvuođa fievrredeapmi lea buolvvas bulvii eanemustá leamaš njálmmálaš fievrredeapmi, nu go juoigan, dajahallan, geažuheapmi ja diktemuš. Leat eahpitkeahttá olu sámi ráppárat ja lávlut olles Sámis geaid gaskkas vállje, Ruošša beale ráppara Jarina rájes Murmánskkas gitta Máze bártni Slincraze rádjái. Livččen maid sáhttán analyseret boarráset teavsttaid mat 70-logu áiggis leat čállojuvvon, nu go Áillohačča, Mari</p>
<p>Boine, Máze Nieiddaid dahje Deatnogátte Nuoraid teavsttaid. Ráddjema dihte lean ferten válljet divttaid ja áigodaga goas dat leat čállojuvvon.</p>
<p>Lean válljen 5 teavstta ođđa áiggis, gaskal 2013-2016. Dan áigodaga lean válljen danne go dalle boahtigohte hui olu ođđa sámi politihkalaš lávlagat ja ráppat. Válljejuvvon teavsttat leat multimodála teavsttat, nappo teavsttat mat leat čállojuvvon, lávlojuvvon ja ráppejuvvon. Dat čuojahuvvojit cd:s, radios, festiválaid oktavuođas, digitála kanálain ja musihkkavideoin virtuála máilmmis. Muhtun dáin teavsttain lea sihke musihkalaš bealli, filbmabealli ja girjjálašvuođa bealli. Dán dutkamušas analyseren teavsttaid dušše girjjálašvuođa paradigmain, in ge komposišuvnna ja multimedia beali, in ge hip-hop kultuvrra. Teavsttain geahčan konteavstta ja retorihka sámi politihkalaš poesiijas. Duogáža teavsttaid válljemii čilgen dárkileappot kapihttalis 3.7 – <em type="italic">Dutkanmateriála válljen </em>. Teavsttat maid lean válljen dutkanmateriálan, leat: </p>
<p><em type="italic">Valvvi gaskii </em>Čálli Niillas Homberga </p>
<p xml:lang="eng"><em type="italic">We are still here </em></p>
<p>Čálli Sofia Jannok</p>
<p><em type="italic">Leat go friija? </em></p>
<p>Čálli Niko Valkeapää 7</p>
<p><em type="italic">Ruovdestállu </em></p>
<p xml:lang="smn">Čállit Ailu Valle ja Amoc</p>
<p><em type="italic">Min guovlu </em></p>
<p>Čálli Nils Rune Utsi – Slincraze 1.3 Disposišuvdna 1. kapihttalis lea láidehus ja das leat čanastumi ovdamearkkat dálá servodatáššiide. Doppe čilgen dutkančuolmma ja ráddjejumiid. 2. kapihtal lea teoriijaoassi mas čilgen álgoálbmotmetodologiija beliid historjjálaš, servodatlaš ja kultuvrralaš kontevsttas. Álggus čilgen álgoálbmotmetodologiija maoriid ja indiánaid dutkamis, ja dan maŋŋel čilgen sámi dutkama ja perspektiivva álgoálbmotmetodologiija hárrái. 3. kapihttalis lea metodaoassi mas čilgen dutkanmateriála ja dutkanproseseassa reaidduid mat leat kontekstuála analysa ja ethos-, pathos- ja logosákkastallamiid analysareaiddut. 2. ja 3. kapihttalat leat dan mađe vuđolaččat go čilgehusat doppe leat ávkkálaččat analysaid ipmirdeamis. Teoriija- ja metodaoassi ferte šaddat viiddis go dá lea kontekstuála dutkan mii gáibida historjjálaš- ja servodatlaš konteakstačilgehusaid, muhto dan sadjái addá dat riggát dulkoma analysaid dáfus nu go háliidan daid. Álgoálbmotmetodologiija ovttastahtán kontekstuála vugiin ja retoralaš analysain. Retorihkka veahkeha fuobmát smávva giellanyánssaid ja dadjanvugiid mat sámi poesiijas eai álo boađe nu njuolgut ovdan, muhto geažuhuvvojit. 4. kapihtal lea analysaoassi mas analyseren vihtta sámi politihkalaš poesiija teavstta mat leat čállojuvvon gaskal 2013-2016. 5. kapihttalis digaštalan ja konkluderen analysabohtosiid álgoálbmotmetodologiija vuođul. 8 9 <em type="bold">2. Teorehtalaš lahkonanvuogit </em></p>
<p>Girjjálašvuohta speadjalastá servodaga ja nu maiddái áigeguovdilis fápmostruktuvrraid servodagas. Lea miellagiddevaš dutkat makkár gova ođđa sámi politihkalaš poesiija addá lohkkiide ja guldaleddjiide. Lea dehálaš ahte sámi girjjálašvuohta dutkojuvvo sámegillii álgoálbmotmetodologiija ektui. Teavsttaid dárbbaša analyseret Smith <em type="italic">insider- </em>posišuvnna oktavuođas, ja dakkár dutkamušat leat vátnásat sámegillii (Smith 2012:138-142). Dárogillii lean gávdnan mastergrádadutkamuša Mari Boine <em type="italic">Gula Gula CD </em>birra. <em type="italic">Hør stammemødrenes stemme – En kontekstuell analyse av Mari Boines album Gula gula </em>(Thomassen 2010). Das deattuhuvvo musihkalaš bealli. Sámegillii in leat gávdnan sullasaš dutkamuša. Mu dutkamuš fátmmasta teavsttaid ja dahkko álgoálbmotmetodologiija ja dekoloniserema metodologiija teoriija vuođul (Smith 2012; Smith 2003). Konteakstaanalysa lea vásáhusvuđđui čadnon fápmostruktuvrraid dovdamis. Mii lávket dasto álgoálbmot- ja dekoloniserema dutkamii ja geahččat dan sisdoalu.2.1. Álgoálbmotmetodologiija ja dekoloniseren </p>
<p>Linda Tuhiwai Smith gohčoda sajádaga maid árbevirolaš máhttu sisttisdoallá <em type="italic">insider- </em>posišuvdnan. Dan vuođul sáhttá dadjat ahte dutkamuš mii sámegillii čállojuvvo sápmelačča čalmmiiguin, sáhttá dárkileappot čalmmustahttit álgoálbmotbeali ja retorihka poesiijas. Dat posišuvdna lea hui guovddážis álgoálbmot- ja dekoloniserenteoriijas, maid álgoálbmotdutkit leat maŋemus moaddelogi jagi bargan ásahit. Álgoálbmotdutkanmetodologiija ulbmilin lea dekoloniseret oarjemáilmmi girjjálašvuođa lahkonanvugiid. Dan proseassa jurdda lea ahte álgoálbmogat ieža galget oažžut definerenválddi kultuvrraset ja girjjálašvuođaset dáfus (Cox &amp; Justice 2014). Dán rádjái lea oarjemáilmmi akademiija defineren álgoálbmogiid árvvuid sihke girjjálašvuođa, kultuvrra, servodaga ja ekonomiija dáfus. Álgoálbmotdutkama barggus leaba pionearat Odda Zealándda maori dutkit Linda Tuhiwai Smith (Smith 2012) ja Graham </p>
<p>Smith (Smith 2013). <em type="italic">Kaupapa Maori Research </em>lea dutkan Aotearoas mii lea vuođđun sudno álgoálbmotdutkamis ja mas vuođđárvun leat maoriid iežaset vuođđoárvvut (Smith 2012). Dan čilgen maŋŋelis eambbo. Maiddái eará dutkit leat olu bargan álgoálbmotmetodologiija 10 dutkamiin, nu go mohawk dutki Taiaiake Alfred (Alfred 2015), dasto Chadwick Allen (Cox &amp; Justice 2014) gii earret eará lea dutkan indiánaid girjjálašvuođa. </p>
<p>Vaikko dán áigge eai leat šat nu oinnolaš koloniserenmállet go ovdal, de imperialisma ja kolonialisma leat buktán hástalusaid ja bohciidahttán dárbbu sierra álgoálbmotmetodologiija dutkansuorgái. Muhtumat lohket kolonialisma lea meaddel, muhto muhtun álgoálbmotdutkit oaivvildit ahte ii sáhte hupmat postkolonialáigodaga birra. Dan áššái máhcan veahá maŋŋelis.</p>
<p>Álgoálbmogiid kultuvra lea oalle earalágan go oarjemáilmmi kultuvra, ja dan dihte ii sáhte buot osiid oarjemáilmmi referánsarámmain sirdit álgoálbmogiidda. Sámis leat maid oaidnán ovdamearkkaid dasa go olggobeale oainnut eai atte rievttes gova sámi girjjálašvuođas. Dasa lea juoigan buorre ovdamearka. K. B. Wiklund čállosis <span type="quote" xml:lang="swe">"Om lappernes sång och poesi"</span> (Wiklund 1906) daddjo ahte sápmelaččain ii leat nuohtta, sin juoigamis ii leat dáiga go dajahusat ja nuohtat eai čuovo oarjemáilmmi nuohttavuogádaga ja komposišuvnna struktuvrraid. Nu ii leat sápmelaččaid iežaset mielas, muhto jus galgá oarjemáilmmi riimmaid, geardduhemiid ja fásta sátneortnegiid atnit vuođđun, de sin definišuvnna mielde ii leat juoigamis árvu. Dakkár áššiid dáfus lea ge dehálaš ahte álgoálbmogiin alddiineaset leat definerenárvu, vai kultuvraoasit ožžot dan árvvu maid dat duođai ánssášit. Sápmelačča oainnu mielde sáhttá luohti leat buot čábbámus maid diehtá ja danne lea insider-posišuvdna buoret sajádat luođi defineremis.</p>
<p>Ođđaset áiggis maid leat ovdamearkkat movt álgoálbmogiid árbevirolaš máhtut eai leat árvvus adnojuvvon. Árbevirolaš máhtus ii leat omd. sadji oarjemáilmmi akademiijas.</p>
<p>Álgoálbmogiid kultuvrra oasit leat olu bázahallan sihke oahpahusas, akademiijain, mediain ja eará sajiin gos daid livčče sáhttán buorebut čalmmustuvvot.</p>
<p>Chadwick Allen čujuha artihkkalis <em type="italic">Decolonizing Comparison- Toward a trans-indigenous literary studie </em>s (Cox &amp; Justice 2014:378) mohawk dutkái Taiaiake Alfredii, guhte dadjá ahte ii sáhte hupmat postkoloniála áigodaga birra, danne go koloniseren ii leat vel meaddel. </p>
<p>Vaikko vearrámus eananrievideamit maid indiánat šadde vásihit 1600-logu rájes ja das vel moadde čuođi jagi, gal leat nohkan, de ii sáhte dadjat ahte koloniseren dattege lea nohkan. Dat lea baicca rievddadeaddji dilis ja molsašuvvá áiggi ja dilálašvuođa mielde. Allen dadjá ahte koloniseren lea bistime dainnalágiin ahte álgoálbmogiin ii leat vel mearridanváldi iežaset badjel. Sis váilu definerenváldi girjjálašvuhtii ja kultuvrii, ja šaddet čuovvut oarjemáilmmi 11 definišuvnnaid ja mearrádusaid. Son gohčoda dan oaidnemeahttumin, dakkár vuođđuduvvon akademiijamállen mii lea gul dat áidna riekta, gos álgoálbmogiid árvvut eai vuoruhuvvo.</p>
<p>Váilevaš sadji ja árvvus adnojupmi oarjemáilmmi akademiijas lea oassi dán áigásaš koloniseremis. Daid fámuid vuostálastimis evttoha Chadwick Allen atnit trans-indigenous vuogi mas buohtástahttá álgoálbmogiid girjjálašvuođa logadettiin teavsttaid <em type="italic">through, across </em>ja <em type="italic">beyond </em>málliin. Vástideaddji sámegiel doahpagat leat <em type="italic">čađa </em>, <em type="italic">rastá </em>ja <em type="italic">meaddel </em>. Das oaivvilda ahte buohtastahttinvugiin olaha girjjálašvuođas iežas álbmoga dásis máilmmi dássái, ja gievruda álgoálbmogiid ovttasbarggu. Dainna lea buohtastahttin su váldomihttu, ovdamearkka dihte álgoálbmogiid kultuvrra osiid buohtastahttin: <em type="italic">Across </em>– dainnalágiin rasttilda fágaráji go oaidná oahpes kultuvradovdamušaid nuppi álgoálbmotkultuvrras. <em type="italic">Through </em>– ođđa oahpásnuvvama ja buohtastahttima čađa joksá čuvgehusa. <em type="italic">Beyond </em>– dutkamiin ii rihko ehtalaš rájiid vaikko dobbelis geahččá, muhto doalaha dutkandási čielggasin. Leat olu ovdamearkkat historjjás mat čájehit ahte oarjemáilmmi dutkit leat rasttildan ehtalaš rájiid go leat govven álgoálbmogiid unohasat, omd. álás dahje <em type="italic">staging </em>-málliin (Jensen 2016) maid čilgen ja čájehan <em type="italic">We are still here </em>-teavstta analysas. Leat maid mihtidan oaiveskálžžuid ja guorahallan álgoálbmogiid intelligeanssa (Smith 2012:12). Dat lei rasisttalaš nálledutkan (Kuokkanen 2009:29). Dakkár intellektuála kolonialismma doaimmahuvvo ain, omd. govviduvvojit sápmelaččat duolvvasin ja veaháš geahppaditbeallájin juovlastálu guossis. </p>
<p>Ovdamearkka dihte sáhttá Nils Aslak Valkeapää <em type="italic">Eanni eannážan </em>-girjji (Valkeapää 2001) earenoamážit lohkat trans-indigenous vuođuin. Dan vuogis lea <em type="italic">affinity </em>doaba maid sámegillii heivešii dadjat affinitehta. Dan sisdoallu lea ahte dus lea addejupmi nubbái, muhto don it leat son. Áillohaš lea guossis arvevuovddis, guossi gii jođánit oahppá sin vugiid ii ge ane daid heajubun go iežas kultuvrra. Vilges olbmot dadjet arvevuovddi olbmuid <span type="quote">“duotna riebut”</span> ja primitiivan. Affinitehta sáhttá leat nu go sápmelaš láve dadjat: <span type="quote">“čoalit dovddadit”</span>. Sihke </p>
<p>Allen ja Krupat ja son gii lea jorgalan Áillohaš girjjiid eŋgelasgillii, girjjálašvuođa doavttir</p>
<p>Lars Nordström, čállet <em type="italic">affinity </em>birra (Gaski 2016). </p>
<p>Dan buohtastahttinvuogi čájehan geavatlaččat buot politihkalaš teavsttaid analyseremis, ja earenoamážit <em type="italic">We are still here </em>-teavstta analyseredettiin go buohtastahtán teavstta osiid sámi ja indiána kultuvrra <em type="italic">čađa </em>, <em type="italic">rastá </em>ja <em type="italic">meaddel </em>geahčastagain. Vuogi čilgen dárkileappot metodaoasis. Ulbmil dakkár teakstabuohtastahttimiin lea trans-indigenisma. Álgoálbmogat 12 leat dan mađe olu máilmmis ahte šaddá váttis ovtta álbmogii iežasovddideami doaimmahit ollislaččat. Lea váttis akto olahit máilbmái ja loktet dási nu go son gohčoda <em type="italic">nationalist </em>dásis <em type="italic">cosmopolitan </em>dássái (Cox 2014:378). Dasa lea <em type="italic">trans-indigenous </em>vuohki ávkkálaš. <em type="italic">Nationalist </em>- ja <em type="italic">cosmopolitan- </em>doahpagiid čilgen dárkileappot veahá maŋŋelis. </p>
<p>Chadwick Allen evttoha álgoálbmogiid bargat ovttas ja dainna lágiin šaddat gievrrabun, buohtastahtidettiin girjjálašvuođa ja ovddidit dan bajit akademalaš dássái. Dan ulbmila olahettiin lea dárbbašlaš ahte álgoálbmogat ieža gulahallet gaskaneaset ja loktejit dárbbuideaset allelii. Dan ii sáhte vuordit ahte oarjemáilmmi akademiija bargá. Ii sis soaitte leat váilevaš dáhttu, muhto váilevaš máhttu. Ipmárdus álgoálbmotárvvuide gáibida ahte dovddat árvvuid ja anát ávkki dain, ahte olbmos lea insider-posišuvdna kultuvrras. Lea áddjás ja moalkás bargu čilget stuorit álbmogiidda siskkáldas álgoálbmotáššiid ja dárbbuid mat daid olis bohciidit. Dasa leat oaidnán moanaid ovdamearkkaid maiddái Sámis. Ii dáppe ge leat nu áigá go sápmelaččat ožžo sierra akademiija, go Sámi allaskuvla ásahuvvui easkka 1989:s. Ii leat nu áigá go sámegiella oažžugođii saji servodagas. Ii leat nu áigá go dáruiduhttináigi ge lei. Maŋemus áiggiid lea dáruiduhttingažaldat ođđasit bohciidan, go sámegiella ii eaktuduvvo sámi politihkalaš parlameantta jođiheamis. Máŋggas eai ane sámegiel máhtu dárbbašlažžan dan oktavuođas. Mearkkašan veara lea maiddái go Norgga ráđđehus čiegus notáhtas áiggui hilgut duohtavuođa- ja soabadankommišuvnna vuođđudeami dáruiduhttimiid guorahallamis (Nrk Sápmi 2017).</p>
<p>Linda Tuhiwai Smith dadjá ahte ii leat ulbmilin hilgut buot oarjemáilmmi sajáiduvvan dutkanvugiid vaikko fievrreda ge álgoálbmotmetodologiija dutkamii. Sajáiduvvan dutkamis gal leat maid buorit oasit, muhto hástalussan lea go dat eai álohii soaba álgoálbmogiid rámmaid sisa. Son dadjá dainnalágiin ahte Kaupapa maori dutkamis galget maori árvvut ja kultuvra leat vuođđun, lea maori giella mii galgá ealáskahttot ja árvvus adnojuvvot (Smith 2012). Dan oktavuođas son namuha ge insider- ja outsiderposišuvnna, ja man dehalaš siskkáldas máhttu ja sajádat lea álgoálbmotdutkamis.</p>
<p>Arnold Krupat lea dutkan álgoálbmotmetodologiija guhkes áiggi ja 2003:s anii doahpagiid <em type="italic">nationalist </em>, <em type="italic">indigenist </em>ja <em type="italic">cosmopolitan </em>. Maŋŋel, 2013:s, lea Krupat vel lasihan iežas teoriijii doahpagiid trans-nationalist ja trans-indigenist. Arnold Krupat atná dál ee. doahpagiid: </p>
<p xml:lang="eng"><em type="italic">Nationalist: Nation, Nation - people, Sovereignty </em>13 </p>
<p xml:lang="eng"><em type="italic">Transnationalist: Transcultural, Tribal cultural nationalist </em></p>
<p xml:lang="eng"><em type="italic">Trans-indigenist: Cross-Indigenist, Pan-Indigenist, Comparative Indigenism </em></p>
<p><em type="italic">Cosmopolitan: Comparative, anti-imperial translation, Ethnocritical comparativism </em>(Krupat 2013). Jus doahpagiid galggašii čilget sámi sisdoaluin, de sáhttá buohtastahttit <em type="italic">nationalist </em>-dási omd. bearraša dajahallanmálliin juoigamis ja mainnalágiin mohkohallá juoiggadettiin muhtun báikkis Sámis. Go lokte dan <em type="italic">indigenist </em>-dássái, de sáhttá buohtastahttit juoigama oarjelsámiid vueliein ja nuortalaččaid levdemiin. <em type="italic">Cosmopolitan </em>-dásis sáhttá loktet dan stuorit máilmmi dássái, nu go buohtastahttit sámiid juoigama moŋgolalaš čottalávlumiin ja indiánaid lávlumiin. </p>
<p xml:lang="eng"><em type="italic">Traditional people do not talk of tradition because what they do isn't <span type="quote" xml:lang="eng">"tradition," it's just what they do and believe they have always done. To speak of "tradition"</span> is to engage a meta-language, i.e., a language of criticism. To speak of <span type="quote" xml:lang="eng">"tradition"</span> is to distance oneself from it for analytic purposes. Traditional people certainly think deeply about what they are doing, but they don't distance themselves from whatever it is that they are doing (Krupata sitáhtta Gaskis almmuhuvvome 2017). </em></p>
<p>Graham Smith atná doahpaga <em type="italic">hegemoniija </em>(Smith 2003) čilgedettiin dárbbu sierra álgoálbmotmetodologiija ovddideapmái. Son oaivvilda, seammaládje go Taiaiake Alfred ja </p>
<p xml:lang="eng">Chadwick Allen, ahte koloniseren ii leat meaddel. Son čilge stuoraservodaga fápmovuogádaga stivret unnitálbmogiid hegemoniijan ja dadjá ahte buoremus vuohki koloniseret ovtta álbmoga lea oažžut álbmoga ieš iežas koloniseret. Das oaivvilda ahte stuoraservodaga fápmostruktuvrrat leat nu cieggan jurddašeapmái ahte olmmoš ii oainne šat boasttuvuođaid das: <em type="italic">[. . .] Hegemony is a way of thinking – it occurs when oppressed groups take on dominant group thinking and ideas uncritically and as ’common-sense’, even though those ideas may in fact be contributing to forming their own oppression. It is the ultimate way to colonize a people; you have the colonized colonizing themselves! The counter strategy to hegemony is that indigenous peoples need to critically ’conscientize’ themselves about their needs, aspirations and preferences. </em></p>
<p xml:lang="eng"><em type="italic">This calls for a ’freeing-up’ of the indigenous imagination and thinking [...] </em></p>
<p xml:lang="fin">G. Smith 2003 14</p>
<p>Movt hegemoniija doaibmá sámi servodagas? Ovdamearkan sáhttá čujuhit Sámedikki presideantta ođđajagesártni oktavuođas 2016:s go bohciidii garra digaštallan sihke sosiála mediain ja aviissain go presideanta ii doallan ođđajagesártni sámegillii. Jus buohtastahttá ášši hegemoniija jurddašanvugiin, de sáhttá Graham Smith teoriijain oaidnit ahte sápmelaččat biddjojuvvojit vuostálaga giellaáššiin. Orru ahte goappaš joavkkut atnet alddiineaset definerenválddi dan nuppi joavkku badjel. Sámegielagat gáibidit sámegiela eanet čalmmustahttojuvvot servodagas ja sámi áššiid ovddideddjiin. Dat joavku mii ii hálddaš sámegiela, ges atná dan áittan sin sámi identitehta dáfus, ahte eat go mii gul leat seamma buorit sápmelaččat dan dihte vaikko dárustit? Ovtta ládje šaddá ášši siskkáldas fápmogilvun sápmelaččaid iežaset gaskii, fápmogilvun mii goazada sámegiela ovdáneami. Šaddá nu go</p>
<p>Smith dadjá, álbmot joatká koloniálismma dan bokte ahte dáruiduhttima ulbmil ain ovddiduvvo čalmmekeahtesvuođas. Sáhttá go leat nu ahte soames lea diehtemeahttunvuođas stivrejuvvome nubbái, vrd. maŋŋelis čilgejuvvon fránskalaš sosiologa Pierre Bourdieu doxa ja opiniona modealla (Gaski, 1991:140-141). Einar Niemi čilge dáruiduhttima guovddáš ulbmila eiseválddiin: <em type="italic">“The policy began with cultural education, directed at schools and the church. The main battle was over language and identity, the main battlefield was the classroom, and the rank and file soldiers were the school teachers» (Niemi 1997). </em></p>
<p>Eanangáhttenáššiin maid sáhttá oaidnit hegemoniija fápmovuogádaga. Lea leamaš dábálaš juo</p>
<p>Álttá -Guovdageainnu eanu vuostálastimiid rájes ahte muhtun oassi sápmelaččain eai oainne boasttuvuođaid sisabahkkemiin, muhto baicca dorjot daid. Ovdamearka lea go eiseválddiid bealis Nussir-áššis leat sápmelaččaide addán guokte válljenvejolašvuođa ruvkedoaimma álggaheami digaštallamis: Galgá go ruvkebázahusaid luoitit merrii vai eatnamii? Norgga</p>
<p>Boazosápmelaččaid riikkasearvi oaivvilda ahte ruvkebázahusaid galgá luoitit vutnii, vai eai nuoskkit bohccuid guohtuneatnamiid. Mearrasápmelaččat ja vuotnageavaheaddjit ges oaivvildit ahte ruvkebázahusaid galgá luoitit eatnamii, vai eai nuoskkit vuona danne go vuonas lea veadjemeahttun goassege rádjat šat bázahusaid mat seahkánit mearabodnái ja rávnnji mielde viidot. Dat guokte joavkku biddjojuvvojit vuostálaga ja boazosápmelaččat dorjot dainnalágiin kolonisttaid mat goaridit mearrasápmelaččaid ealáhusa.</p>
<p>Mearrasápmelaččat dorjot kolonisttaid geat fas goaridit boazosápmelaččaid guohtuneatnamiid. Sáhka ii leat das ahte ovttas vuostálastit buot sisabahkkemiid, danne go 15 fápmostruktuvrra dáfus lea stuoraservodaga ruhtaváldi juo mearridan ášši ovdagihtii. Sáhttá jearrat sámi politihkalaš divttaid fápmostruktuvrraid analyseredettiin, doaibmá go hegemoniija bargoreaidun álbmogiid háddjemis ja ráđđemis, oassin dovddus válddálaš ráđđenvuogis?</p>
<p>Hegemoniija čatnasa njuolgut sámi poltihkalaš divttaid analyseremii main eatnamiid massin dávjá lea guovddáš fáddán. Bággonjuovvanášši lea ovdamearka mas hegemoniija boahtá ovdan. Stáhta lea mearridan boazologu juohke orohahkii ja ahte buohkat galget proseanttaid mielde unnidit ovtta mađe. Muhtun boazodoallit ceggejedje ealu ovdal gáibádusa ja muhtumat ledje dárkilit čuvvon eiseválddiid mearrádusaid doalahit boazologu vuollin. Dasto šattai nu ahte sii geat ledje jeagadan eiseválddiid, dovde iežaset šaddan eahpevuoiggalaš dillái go ain fertejit unnidit ealuid gorrelogu vuođul nu unna logožii mainna eai šat ealit iežaset ja boahttevaš joavkku. Sii geat eai doahttalan eiseválddiid álgo mearrádusaid, šadde vuoittu beallái. Nu lea sis fápmu daid unnit bonddiid badjel dál. Vieljažagat ja oappážagat leat biddjon vuostálaga ja lágastan rievttis. Dasa leat juo ovdamearkkat ahte nu lea dáhpáhuvvan.</p>
<p>Nuppe dáfus sáhttá dáhpáhuvvan dainnalágiin ahte boazodoalli gii beaivválaččat bargá bohccuiguin, šaddá unnidit boazologu unnibun go dat boazoeaiggát geas lea lassibargu ja dine ruđa. Son ii leat dárbbašan bohccuid vuovdit dietnasa dihte ja lea čoggon nu olu boazu ahte loahpas lea eambbo go ollesáigge boazobargis. Šaddet veadjemeahttun dilemmat olbmuid ja bearrašiid gaskii. Siskkáldas siidaáššit šadde stáhta áššin ja beaivvalaš boazobargi atná dili vuoiggameahttumin. Su mielas soaittášii leat vuoiggalaččamus ahte dat nubbi boazoeaiggát unnida ealu guhte ii beaivválaččat leat siiddas. Stáhta lea mearridan ahte unnidit galgá, danne go eatnamat leat gáržžit. Stáhta ákkastallá ahte eai čága nu olu bohccot eatnamiidda, seammás go ieš váldá boazoguohtuneatnamiid ruvkedoaimmaide ja eará doaimmaide mat addet eambbo ruđa go boazodoallu. Dan dili čalmmustahttá ovddeš Sámedikki presideanta Aili Keskitalo dikkis ođđajagemánus 2017:s Romssas mas nuorra boazodoalli Jovsset Ánte Sara lea dubmejuvvon ealus unnidit 75 bohccui: <span type="quote">“Dál, go čohkkán dás ja gulan ákkaid, de lea oalle čalbmáičuohcci ahte mearriduvvon boazologu vuođđun leat areálat. Jus lea nu ahte stáhta ii suddje boazodoalloareálaid, de leat agibeaivvi dakkár dilis ahte stáhta oaivvilda ahte leat beare ollu bohccot”</span> (Keskitalo 2017). 16</p>
<p>Eatnamiid gáržžideapmi buktá vuorrástuvvama ja dat fáddá čatnasa ge hui olu sámi politihkalaš divttaide ja njálmmálaš dáidagii. Dat konteakstačilgehus lea maid dárbbašlaš, go dan áššái máhcan politihkalaš divttaid analysaoasis.</p>
<p>Hegemoniija dili sáhttá čatnat Taiaiake Alfreda gažaldahkii ahte lea go kolonialisma ain bistime, dušše eará hámis go ovdal? Sáhttá maid joatkit gažaldaga maid Harald Gaski jearai 1991:s ahte leat go Sámis joavkkut mat stivrejit dahje diktet iežaset stivrejuvvot siskkáldasat?</p>
<p>Láhčá go stáhta hegemoniijadili sámi siskkáldas servodahkii? Lea go dat eaktodáhtolaš jurdda, nu go dáruiduhttinpolitihkka lei? Lea go nu ahte eiseválddit jávohuhtte sápmelaččaid buori 30 jagi Álttá- Guovdeageainnu eanu dulvadeami maŋŋel? Magne Ove Varsi oaivvilda ahte eiseválddit duhtadedje sápmelaččaid juogaládje go Sámi vuoigatvuođalávdegoddi ásahuvvui čielggadit sámi vuoigatvuođaid eatnamiidda ja čázadagaide. Vuoigatvuođaid čielggadettiin dohkkehii Norga 199:s ILO- soahpamušas nr.169 sápmelaččaid álgoálbmogin.</p>
<p>Loahpas 80-logu ásahuvvui Sámediggi, muhto sisabahkkemiid dáfus čájehuvvui ahte</p>
<p>Sámedikkis ii leat mearridanváldi ii ge ovttaoaivilvuohta gieldit sisabahkkemiid (Varsi 2016).</p>
<p>Sáhttá go dat leat oassin čilget ođđa sámepolitihkalaš lávllaetavsttaid antikoloniála báru?</p>
<p>De soahpá ge geahččat mainnalágiin sámi dutkit leat čilgen álgoálbmotmetodologiija ja hegemoniija.2.2. Sámi dutkamušat álgoálbmot- ja dekoloniserema oktavuođas</p>
<p>Guovtti sápmelašjoavkku Nussir-áššis vuostálaga bidjama ja goabbatguoimmiska duolbmama dáfus sáhttá buohtastahttit Bourdieu <em type="italic">doxa </em>ja <em type="italic">opiniona </em>modeallain. Gaski lea bivdán min jurddašit mainnalágiin dat modealla váikkuha siskkáldas sámi servodahkii, ahte leat go doppe joavkkut mat stivrejit dahje diktet iežaset stivrejuvvot siskkáldasat (Gaski 1991:140-141). Son čujuha fránskalaš sosiologiija dutkái Pierre Bourdieu teoriijii <em type="italic">doxa </em>ja <em type="italic">opinion </em>doahpagiidda čilgemis daid fápmostruktuvrraid. <em type="italic">Doxa </em>lea cieggan fápmostruktuvra min kultuvrras ja servodagas mii ii hálit luoitit saji <em type="italic">opinionii </em>. Dat ii obanassiige hálit <em type="italic">heterodoxy </em>ságastallama mii čalmmustahtášii bonjuvuođaid fápmovuogádagas, muhto dáhttu bissut <em type="italic">orthodoxy </em>dásis ja deaddit <em type="italic">opiniona </em>vulos. Dat dáhpáhuvvá oaidnemeahttumit ja lea nu cieggan ahte ii oktage šat jeara manne dilli lea nu movt lea. Gaski dadjá ahte eat galgga dan modealla atnit sámi ja 17 dáčča servodahkii, danne go de lea nu oinnolaš goabbá lea doxa ja goabbá lea opinion. Dan sadjái bivdá min guorahallat gii lea siskkáldasat sámi servodagas, dahje jus anán Krupat-doahpaga nationalist-dásis, diehtemeahttumit stivrejuvvome? Ja geasa? Berit Margrethe </p>
<p>Oskal čilge modealla ná:</p>
<p><em type="italic">Opinion lea dat mii čájeha ja duođašta doxa eahpedoallevašvuođa objektiiva čilgehussan. Sidjiide geain lea fápmu lea hui dehálaš doalahit ráji opiniona ja doxa gaskka eahpečielggasin, ja seammás lea fápmoválddiide vuoitun jus doxa bissu nu stuorisin go sáhttá vai olbmot eai gažadišgoađe stivrejeddjiid legitimitehta (Oskal 2015). </em></p>
<p>Dutkit leat oaidnán dákkár bonjuvuođaid fápmovuogádagas ja dárbbu sierra álgoálbmotmáhttui ja -diehtagii. Sámi máilmmis leat earret earáid Harald Gaski, Vuokko</p>
<p>Hirvonen, Lill Tove Fredriksen ja Rauna Kuokkanen ovddidan girjjálašvuođa dutkama ja deattuhan man dehálaš álgoálbmotmáhttu ja -diehtu lea dan suorggis. Oarjemáilmmis leat áibbas eará árvvut ja oainnut olu áššiide go álgoálbmogiin, nu go oktavuohta lundui ja eatnamiidda. Álgoálbmogat leat atnán daid ruoktun ja birgejupmin, ja gudnijahttimiin eallán luonddus almmá guođekeahttá mearkkaid dohko. Dat fas lea šaddan alcceseaset vahágin maŋit áigái, earret eará go eai leat mainnage lágiin ožžon nannejuvvot eananvuoigatvuođaid.</p>
<p>Kolonisašuvdnafámut ges leat oaidnán ekonomiija- ja fápmoárvvuid dain, nu go ruđa ja huksemiid. Dat lea ovdamearka vuođđoerohusaide álgoálbmogiid ja stuorit álbmogiid jurddašeamis. Sii leat ieža ráhkadan ja čállán lágaid mat dorjot sin bargovuogi. Áillohaš lea čalmmustahttán dan dili <em type="italic">Ruoktu Váimmus </em>- divttas mii álggahii dán dutkamuša (Valkeapää 1985). </p>
<p>Girji <em type="italic">Med ord skal tyvene fordrives </em>lea čállojuvvon Harald Gaski girjjálašvuođa suorggi magisterdutkamuša vuođul <em type="italic">Den samiske litteraturens røtter. Om samenes episk poetiske diktning </em>. Das lea dutkan dološ luđiid doaimma kolonialismma vuostálastimis dološ áiggi sámi álgoássiin ja gávnnahan ahte dat adnojedje politihkalaččat. Juoigamiin lea sápmelaš ávžžuhan eará sápmelaččaid ahte eai galgga diktit iežaset assimilerejuvvot (Gaski 1987). Okta dain čielgaseamos kolonialismma dáiddalaš vuostálastimiin lea dološ 1700-logu <em type="italic">Suola ja noaidi </em>- luođi dajahuslonohallan. Kolonisttat eai fáhten luohtedajahusaid duppalkommunikašuvnna doaimma ja sisdoalu. Dan vuođul sáhttá dadjat ahte dan áigge lei geažuheapmi ja juonalašvuohta nappo maiddái poesiijas guovddážis. Daid dološ luohtedajahusaid gaskkas 18 dáiddalaš vuostálastimii ovdalaš Álttá -Guovdageainnu eanu dulvademiid áigge golle moadde čuođi jagi go lei oalle jaska politihkalaš vuostálastima dáfus. </p>
<p>Lávlun ja juoigan šattai fas vuosttaldangaskaoapmi Álttá -Guovdageainnu eanu dulvademiid áiggiid. Vuosttaldeaddjit juige ija beaivvi sihke Stuoradikki olggobealde lávus nealgudanakšuvnnas ja Stillas vuostemiela čájehettiin (Varsi 2016).</p>
<p>Go čatná Linda T. Smith insider-posišuvnna-doahpaga sámi girjjálašvuođadutkamii, de oaidná álgoálbmotmetodologiijas čielga parallellaid sámi dutkamii. Harald Gaski earuha álgoálbmotdiehtagis dan guokte doahpaga <em type="italic">diehtu </em>ja <em type="italic">máhttu </em>. Olmmoš sáhttá diehtit sámegielas (juoidá), muhto máhttit sámegiela lea fas eará. Son dadjá ahte dainna ii leat hejošeame gean ge, muhto siskkáldasat ge leat gielas nu olu nyánssat ja simultána gulahallan ahte olmmoš ferte diehtit konteavstta ja dovdat kultuvrra jus buot osiid galgá fáhtet. Son čilge ee. duppalkommunikašuvnna doaimma politihkalaš dásis <em type="italic">Suola ja noaidi </em>-luođis dološ kolonisašuvnna áiggis. Sámegiela nyánssat leat lohkameahttumat gielas, omd. sátnevádjasat, diiddat, nárrideapmi ja geažuheapmi (Gaski 2016). </p>
<p>Lill Tove Fredriksena (Fredriksen 2012) čállá man dárbbašlaš kulturáddejupmi, máhttu ja diehtu lea čilgedettiin sámi girjjálašvuođa, nu go buot eará osiin ge sámi kultuvrras. Olbmos ferte leat diehtu ja máhttu áššiide maid earáide áigu čilget. Nu leat ge máŋga dáiddára boazodoalu duogážiin dovdan njuolggo váikkuhusaid iežaset dillái ja birgejupmái ja leat mielde gáhtteme eatnamiid ja stáhta bággodoaimmaid dán áigge, omd. Sofia Jannok, Anders</p>
<p>Sunna ja Marit Anne Sara.</p>
<p>Áillohaš ii lean dutki, muhto multidáiddár gean diktemuš (Valkeapää 1985, 2001) lea addán inspirašuvnna ja vuođu sámi girjjálašvuođadutkiide. Su divttain oaidná sámegiela riggodaga ja holisttalašvuođa luonddu dáfus earenoamážit <em type="italic">Eanni eannážan </em>-girjjis (Valkeapää 2001), muhto maiddái <em type="italic">Ruoktu váimmus </em>-girjjis (Valkeapää 1985). <em type="italic">Eanni eannážan </em>-girjjis manná arvevuovdái, sáttomeahci kultuvrrain deaividit ja dan guossástallama duohken lea čielga álgoálbmotjurddašeaddji vuođđu. Dan čujuhin maid čilgedettiin Allena doahpagiid <em type="italic">through </em>, <em type="italic">across </em>ja <em type="italic">beyond </em>. Das buohtastahtten Áillohačča mátkki indiánaid lusa <em type="italic">across </em>-doahpagiin, movt insider-posišuvnna olmmoš sáhttá gudnijahttimin rájiid rasttildit <em type="italic">affinity </em>-vugiin dan sadjái go olggobeale olbmo rádjerihkkumiin diehtemeahttun- dahje áddemeahttunvuođas. 19 </p>
<p>Johan Turi ii ge lean dutki, muhto su girji <em type="italic">Muitalus sámiid birra </em>(Turi &amp; Svonni [1910] (2010) sáhttá maiddái adnot fágačálusin ja Johan Turi sáhttá maid geahččat buoremus álgoálbmotfilosofiija ovddasteaddjin (Gaski 2005). Go olmmoš lohká Áillohačča divttaid ja </p>
<p>Johan Turi girjji, de sudno čállimis čielgasit oaidná ahte vaikko mii máhttit sámegiela, de leat muhtun oasit gielas maid dušše diehtit gávdnojit, muhto maid eat buohkat hálddaš.</p>
<p>Eallogoahkka ferte máhttit gulahallat nuppiin gokko lea čiđviluvvan dahje čiegarduvvan ja gokko lea oppas vai máhttá láhčit ealu riekta. Son ferte omd. máhttit bagadallat mannat oarjjalulábealde vađa ja máhttit gávdnat sietnjanjunát gierdočalmmat latnjariessančoarvegeažaga máŋgga čuođi bohcco gaskkas. Dákkar fágamáhtu ii obage sáhte háhkat eará go guhkes eallima beaivválaš oassálastimis boazobarggus. Ii iešalddis dušše dainna ge oahpa jus akto dahje seammaahkásaš olbmuiguin vánddarda meahcis dahje duddjo.</p>
<p>Nubbi eaktu lea čuvodit boarráset olbmuid geat hálddašit dan suorggi, geat njálmmálaš ja geavatlaš oktavuođain leat háhkan dan buolvvas bulvii fievrreduvvon máhtu. Dat lea máhttu maid buolvvat leat čohkken vásáhusaid bokte eallima čađa guhkes oahpuin čuđiid jagiid badjel, grádain mii ii gávdno guđege akademiijas.</p>
<p>Máhttu lea eambbo go dušše diehtu (Gaski 2016). Máŋggas dihtet teoriijas omd. movt luođi galgá bidjat nuppi olbmui, ahte dan hábme su lihkastagaid mielde nu ahte omd. snáhppát lihkadeaddji olmmoš oažžu jođánis luođi (Gaup 2015:11). Eará ášši lea máhttit bidjat dan luođi. Nubbi ovdamearka lea duddjon. Olmmoš diehtá movt gávtti vadjá minstariid mielde, muhto máhttá go goarrumiin fanahit ja čavgat juste rievttes sávnnjiid? Guolgadujiin ges lea nu olu eará maid vuhtii váldit, omd. guolgajođu ja suohkatvuođa, ahte minstariid ii leat šat oba ávki ge viggat atnit. Dat leat njálmmálaš ja bargguid čađa oahpahuvvon árbedieđut maid ii sáhte oahppat eará go olbmo iežas birrasis ja mat eai leat čállojuvvon gosage, vrd. Linda</p>
<p>Tuhiwai Smith ovdalis čilgejuvvon <em type="italic">insider- </em>posišuvdnan (Smith 2012:138-142.) Insider-posišuvdna buktá ipmárdusa ja vuosttaldanmiela go oaidná sisabahkkemiid ja billistemiid olbmo ruovttueatnamiin. Ii soaitte álki olggobeale olbmui ipmirdit ahte okta bieggamillo billistivčče oppa duoddara. Soaitá álkit buohtastahttit movt livččii cegget dušše ovtta leavgastávrrá spábbačiekčanšilljui ja jearrat leat go das váikkuhusat. Birra máilmmi orru leame nu ahte álgoálbmogat háliidit suodjalit eatnamiid nu ahte eai bija mearkkaid ja monumeanttaid dohko. Stuoritálbmogat fas oidnet ruhtaárvvu ja dienasvejolašvuođaid eatnamiin, mehciin ja luondduriggodagain. Lea goabbatlágan jurddašeapmi. 20 </p>
<p>Lea hui dárbbašlaš sámi máilmmis oažžui áigái eambbo dutkamušaid eamiálbmotmetodologiija siskkobealde. Rauna Kuokkanen dadjá ee. ahte koloniála struktuvrraid ja mentalitehtaid burgin lea eamiálbmotdutkama dovdomearka (Kuokkanen 2009:123). Das oaivvilda ahte álgoálbmotperspektiivva atnuiváldimis lea dehálaš historjjá čállit nu ahte sápmelaččaid jietna gullo historjjás (Kuokkanen 2009:46). Dat burgin ja dekoloniserema áigumuš lea ge nuoraid gaskkas vuolggahan sámi multimodála politihkalaš poesiija mii lea dán dutkanproseassa vuolggasadji ja doppe ohcat dakkár fápmostruktuvrraid ja mentalitehta maid Kuokkanen dás deattuha. Dat lea dán dutkamuša áigeguovdilis ja servodatdehálaš fáddá. 21 3 Metodat ja dutkanproseassa</p>
<p>Álggos dán kapihttalis čilgen oppalaččat mainnalágiin geahčan ja dutkkan sámi politihkalaš ráppema ja lávluma, ja mii dan šáŋŋera diskursa lea. Čilgen dutkama metodaid mat leat kontekstuála vuohki ja nubbi lea retorihka guorahallan teavsttain <em type="italic">ethos </em>, <em type="italic">logos </em>ja <em type="italic">pathos </em>ákkastallamiin. Dan golbma doahpaga čilgen 3.4-kapihttaloasis <em type="italic">Retorihkka dutkanmetodan </em>. </p>
<p>Geahčan politihkalaš teavsttaid diskurssa ja ákkastalan maiddái mainnalágiin válljejuvvon metodat sohpet juste sámi politihkalaš teavsttaid giela ja konteavstta analyseremii. Dan maŋŋel digaštalan kritihkalaš beliid metodaid geavaheamis, ovdal go loahpas čájehan iežan dutkanmateriála. Dutkanmateriála válljema čilgen kapihttala loahpas. 3.1 Sámi ráppen ja lávlun dutkanvuođđun</p>
<p>Maŋemus jagiid leat ilbman, ja ilbmet ain dađistaga, olu ođđa politihkalaš sámi ráppat ja lávlagat. Oktasaš buot politihkalaš teavsttain lea ahte diskursa lea vuosttaldit kolonialismma dálá servodagas. Sámi ráppariin ja lávluin lea oktasaš diskursa gáhttet eatnamiid ja vuostálastit kolonialismma. Ráđđejeaddji oaidnu lea ahte vuostálastit sisabahkkemiid ja gáhttet eatnamiid boahtteáigái. Kolonialisma nappo lea vuolggahan sámi politihkalaš poesiija.</p>
<p>Sámi politihkalaš teavsttat leat gávdnon 1700-logu rájes juo, nu go ovdalis namuhuvvon</p>
<p><em type="italic">Suola ja noaidi </em>- luođi dajahuslonohallan. Álttá-Guovdageainnu eanu dulvadeami oktavuođas čállojuvvojedje maid vuostálastinlávlagat. Ráppašáŋŋer gal lea easkka maŋemus jagiid ealáskan sámi girjjálašvuođas. Ráppen lea sierra nuoraidšáŋŋer mas lea dábálaš atnit garraset sániid ja cealkagiid go omd. lávllateavsttain. Ráppain ja eará lávlagiin dás in gieđahala musihkalaš dahje multimedialaš beali, muhto dutkamuš lea čielga teakstaanalysa sihke ráppaid ja lávlagiid dáfus, lassin kontekstuála analysavuohkái álgoálbmotmetodologiija perspektiivvas. Hiphopkultuvrra ii ge deattuhuvvo dutkamušas. </p>
<p>Dán dutkamušas guorahalan politihkalaš ráppaid ja lávlagiid guvttiin metodain danne go ulbmil lea fátmmastit sihke teavsttaid oppalašvuođa, ja teavsttaid mikrodási ja gielalaš nyánssaid dutkančuolmma čoavdimis. Ávki guvttiin metodain dutkat lea go šaddá riggát analysa; kontekstuála vuohki mainna viidábut iskkan lávlagiid ja ráppaid historjjálaš ja 22 servodatlaš konteavstta ja retorihkka mainna darvehan poesiija giela ja sisdoalu; cealkagiid, dadjanvugiid, geažuhemiid, metaforaid jna. holisttalaš ulbmiliin. 3.2 Mii lea kontekstuála analysa? </p>
<p><em type="italic">Kontekstuála </em>vuohki mearkkaša ahte bijan politihkalaš ráppa- ja lávllateavsttaid servodatlaš, kultuvrralaš ja historjjálaš oktavuhtii, ja dihtomielalaččat čáhkken olu saji duogáš- ja kontekstuáladieđuide, nu go teoriijaoasis ge dahken. Kontekstuála analysa gáibida máŋggabealát lahkonanvuogi (Thomassen 2010:8.) Ráppa- ja lávllateavsttaid analyserema ja digaštallamiid oktavuođas ges nannejuvvo konteaksta álgoálbmotmetodologiija perspektiivvas. </p>
<p>Kontekstuála analysa lea maiddái kvalitatiiva dutkan, danne go analyseren teavsttaid oaiviliid ja retorihka maid ii sáhte loguiguin iskat dahje mihtidit. Girjjálašvuohta lea humanisttalaš suorgi mas dieđusge ii leat mihtideami ulbmil. Goitge lea vejolaš analysa retorihka gaskaomiid vuođul nuppi dutkái geahččat ja iskat seamma áššiid go dagan dán dutkamušas.</p>
<p>Dát dutkamuš lea sámi politihkalaš teavsttaid kontekstuála analysa. Sátni <em type="italic">konteaksta </em>boahtá latiinna gielas <em type="italic">contextus </em>ja mearkkaša oktiičuoldin. Dasa gullet áššit mat leat dáhpáhusa dahje dili birra. Konteaksta váikkuha dasa movt mii dulkot dáhpáhusa dahje dili, ovdamearkka dihte lean dán čállosis deattuhan kulturkonteavstta analyseredettiin sámi politihkalaš teavsttaid. </p>
<p>Lean vuhtii váldán historjjálaš, kultuvrralaš ja servodatlaš dáhpáhusaid áiggiid čađa, mainnalágiin kolonialisma, assimileren ja dáruiduhttin lea sápmelaččaide váikkuhan.</p>
<p>Politihkalaš divttaid analyseremis eai leat historjjálaš, servodatlaš ja politihkalaš čilgehusat ja digaštallamat garvimis, earenoamážit go álgoálbmotmetoda ja -jietna galgá gullot. Dakkár duogášdieđut ja digaštallamat leat dárbbašlaččat sámi politihkaš teavsttaid ipmirdeamis ja dat soahpá maid álgoálbmotmetodologiija jurddašeapmái mas deattuhuvvo ahte dutki berre dovdat dili maid dutká. Buot buoremus lea dutkat insider-posišuvnnain (Smith 2012). Nu go álggadettiin čállosis muitalin, de vásihin skuvllas dáruiduhttima ja váilevaš kultuvraipmárdusa oahpaheddjiin. Čađa mu skuvlaáiggi lei juoigangielddus skuvllas. Lean vásihan sisabahkkemiid luonddus ja sisabahkkenáitagiid. Dat eallinvásáhusat leat mielde hábmeme čuovvovaš kontekstuála analysa ja veahkkin bidjame dáhpáhusaid stuorit 23 oktavuhtii, masa ieš ge gulan. Danin anán dehálažžan maiddái iežan sajádaga čalmmustahttit dán dutkama hárrái. 3.4 Retorihkka dutkanmetodan</p>
<p>Analyseredettiin politihkalaš teavsttaid lea lassi vuohki dutkat teakstačálliid retorihka.</p>
<p>Lávluid ja ráppariid ulbmil lea ipmárdusa ja rievdadusa olahit servodagas. Guorahalan makkár reaidduiguin sii geahččalit rievdadusa olahit servodagas iežaset politihkalaš teavsttaid bokte. Retorihkka lea mainnalágiin dan geahččalit dahkat. Analysaoasi metoda lea guorahallat teavsttaid čiekŋalit ja geahččat makkár gaskaomiid teakstačállit atnet olahit guldaleddjiid.</p>
<p>Retorihkka sáhttá fátmmastit sihke gielalaš ja eahpegielalaš gaskkustemiid, nu go namuhin ovdalis ahte lávlagiin sáhttá musihkkavideo, ovdanbuktin muđui ja musihkalaš bealli leat garra retoralaš gaskaoapmin. Dán dutkamis ráddjen guorahallama čállojuvvon teavsttaide, ii ge multimediálaš beallái. Retorihkka lea vuosttažettiin čadnon teavstta intenšunalitehtii (Hellum 2013:81). Retorihkka lea gulahallan mas sáddejeaddji geahččala váikkuhit iežas jáhkehahttivuođain ja doaibmi, jáhkehahtti cealkámušain (Kjeldsen 2006:25).</p>
<p>Retorihkka lea dološ fága mii gávdnui juo greikkalaš antihkka áiggis. Retoralaš gulahallan definerejuvvo ee. gulahallamin <em type="italic"><span type="quote">“muhtun aktøras (omd. olbmos, joavkkus dahje ásahusas) mii doalvu sága dihto vuostáváldiide olahan dihte dihto reakšuvnna dahje responssa”</span>... Das rahppo dilálašvuohta retorii gulahallat dainnalágiin ahte olahit rievdadusa. Retorihkka lea, nuppiin sániin daddjon, ulbmillaš ja doaibmi gulahallan (Kjeldsen 2006:25). </em>(Dás jorgaluvvon sitáhtta). </p>
<p><em type="italic">Retora </em>ja <em type="italic">retorihkkár </em>doahpagiin lea goabbat sisdoallu. Retorihkkár lea olmmoš gii juogo bargá dutkat retorihka dahje guhte lea earenoamáš čeahppi gulahallat jáhkehahttivuođain. </p>
<p>Retora lea dat olmmoš dahje organisašuvdna guhte gulahallá dihto dilálašvuođas (Hellum 2013:84).</p>
<p>Ain dál adnojit greikka doahpagat retoralaš gaskaomiide. Dehálepmosat dain reaidduin gohčoduvvojit <em type="italic">duođaštussan; ethos, logos ja pathos </em>(Hellum 3013:85). 24 3.4.1 Ethos, logos ja pathos </p>
<p>Analysaoasis anán pathos-, logos- ja ethosgaskaomiid metodan gávdnat retoralaš ákkastallamiid teavsttain dutkančuolmma čoavdimii, namalassii makkár retorihkain ja konteavsttain fápmostruktuvrrat bohtet ovdan sámi politihkalaš poesiijas gaskal 2013-2016.</p>
<p>Go guorahalan dan golbma retorihkkagaskaoami, de in sáhte čielgasit sirret juohke teavstta pathos-, logos- ja ethosákkaid kapihttaliidda ja maŋŋálaga guorahallat daid danne go analysa oppalašvuohta boatkanivččii dan geažil. Holisttalašvuohta lea oassi álgoálbmotmetodologiijas ja háliidan čuovvut dan jurdaga ja oppalašvuođain analyseret teavsttaid. Lea nu ahte ovtta teavsttas eai álohii leat dušše pathos-, logos- ja ethosákkat, go dat golbma apeallahámi retorihkas mannet dávjá latnjalassii ja johtet fárrolaga. Dan golbma ákkastallanhámi ferte oppalaččat geahččat teavstta ulbmila ektui, omd. maid áigu sáddejeaddji muitalit guldaleddjiide ja manne? Makkár ákkastallan lea teavsttain? Makkár guldaleddjiide lea teaksta oaivvilduvvon ja makkár oaidnu lea sis sáddejeaddjái ja su ságaide? Válljen baicca holistalaš geahččanvuogi ja doalahan analysa teavstta ektui maŋŋálaga ja čilgen ethos-, pathos- ja logosákkaid dakko gokko dat teavsttas bohtet lunddolaččat ovdan. Juohke teakstaanalysa gieđahalan retorihka dan golmma analysareaiddu vuođul. 3.5 Politihkalaš teavsttaid retorihkka – pathos-, logos- ja ethosákkastallan</p>
<p>Linda Tuhiwai Smith dadjá ahte ii leat ulbmilin hilgut buot oarjemáilmmi sajáiduvvan dutkanvugiid vaikko fievrreda ge álgoálbmotmetodologiija girjjálašvuhtii. Pathos-, logos- ja ethosákkastallamat leat vuogas reaiddut girjjálašvuođa analysas vuođđuduvvon juo</p>
<p>Aristoteles áiggis, dutkat retorihka teavsttain (Kjeldsen 2016:31-33). Dat doahpagat čilgejuvvojit oanehaččat dás, muhto in deattut čilget retorihka fága ja historjjá duođi eambbo go dat ášši ii leat relevánta mu dutkamuššii.</p>
<p><em type="italic">Ethos </em>lea čadnon retorii dahje sutnje gii gulahallá. Son guhte earáid áigu jáhkihit, berre ieš doaibmat jáhkehahtti vugiin vai guldaleaddji váldá su duođalaččat. Sámi lávlagiid ja ráppaid dáfus lea dehálaš ethoságga omd. ahte teakstačálli ieš lea sápmelaš ja dovdá sámi dili. Soaitá maid ieš vásihan bonju fápmostruktuvrraid sisabahkkemiid dáfus. Ethos lea čadnon dasa makkár oainnu guldaleaddji dahje vuostáiváldi oažžu retoras. Sámi politihkalaš teavsttaid 25 dáfus sáhttá geahččat makkár sajádat čállis lea dan dáfus. Diehttelasat nanne čálli insider-posišuvdna su jáhkehahttivuođa go oaivvilda sisabahkkemiid vahágahttit eatnamiid. Insider-posišuvdna, ahte čálli lea siskkobealde álgoálbmotmetodologiija diskurssa, lea ovdamearka ethosii. Ethosis leat golbma dimenšuvnna (Hellum 2013: 85). Okta lea jierbmáivuohta, mii dán áigge sisttisdoallá máhtu, gelbbolašvuođa ja profešunalitehta. Nubbi lea buorre karaktera dahje gutnálašvuohta čadnon etihkkii ja rievttes eallinnjuolggadusaide. Sámi lávlagiin ja ráppain sáhttá leat buorre karaktera go čálli háliida gáhttet luonddu. Ođđaset dadjanmálliin lea dat ovddasvástádus servodahkii, lundui, olbmuide ja ekonomiijii. Goalmmát dimenšuvdna lea buorre dáhttu ja čájehit duohta beroštumi, nu go omd. háliidit dan buoremusa boahttevaš buolvvaide. Dat ahte várjalit eatnamiid, ovddasta buori morála ja lea ovdamearka ethosákkastallamii. Dat golbma dimenšuvnna addet jáhkehahttivuođa ja legitimitehta (Hellum 2013:85-86). </p>
<p><em type="italic">Logosákkastallamat </em>ges čujuhit logihkkii, konkrehta ovdamearkkaide ja eará ákkaide maid sáhttá iskat. Logihkka boahtá greikkagiela sánis <em type="italic">logos </em>, mii mearkkaša jurdaga, ákkastallama, jierpmi, prinsihpa dahje sáni. Logihkka-doaba adno maid mearkkašit jierpmálaš, doallevaš ja dárkilis ákkastallama. Logihkka-doahpagiin sáhttá čujuhit dihto prinsihpaide dahje njuolggadusaide máilmmeoainnuide ja ipmárdusaide (Kuokkanen 2009:106). Sámi holisttalaš oaidnu lea dainnalágiin doaibmi logosákkastallan; buot lea oktiigullevaš. Eat ábut nuoskkidit iežamet ruovttu. Sisabahkkemiidda čujuheapmi, daidda mat juo leat dáhpáhuvvan, lea maid ovdamearka logosákkastallamii. Sáhttá leat ovdamearkan ahte dihto guvlui leat juo dihto logu sisabahkkemat boahtán, nu ja nu galle geaidnohuksema ja bartaguovllu. Dakkár statistihka sáhttá atnit ággan ahte ii berre šat billistuvvot eambbo dan guovllus (Hellum 2013:88). </p>
<p><em type="italic">Pathosákkastallama </em>ulbmil lea lihkastahttit guldaleaddji dovdduid. Dakkár ákkastallamat leat oalle dábálaččat politihkas ja danne lea miellagiddevaš geahččat gávdnojit go dat sámi politihkalaš lávlagiin ja ráppain maiddái. Dat sáhttá čujuhit jierpmálaš ákkastallamii, muhto goitge čihkkojuvvon argumeanta mii boktá balu, suhtu, doaivaga jna. Ovdamearkan ráppa- ja lávllateavsttaid sáhttet leat garrusánit dahje metaforat mat leat biddjon kontekstii pathosákkastalla vehkiin (Hellum 2013: 90). Dovdduid lihkastahttin sáhttá omd. leat boktit guldaleaddji árpmoštallandovddu čáhcelottážii mii šaddá vuojadit kemikálaid nuoskkiduvvon jávrris ja dainnalágiin boktit olbmo luondduvárjalanhálu (pathosákkastallan). 26 </p>
<p>Muđui analysas anán vuođustuvvon analysagaskaomiid ja geahčan mainnalágiin giella, dajaldagat ja ovttaskas sánit adnojuvvojit gielalaš reaidun. Daid čilgen dađistaga gokko dat analysas bohciidit. 3. 6 Kritihkka metoda hárrái</p>
<p>Politihkalaš teavsttaid kontekstuála analysa álgoálbmotmetodologiija olis gáibida vuđolaš historjjálaš, servodatlaš ja politihkalaš čilgehusaid ja digaštallama. Jus politihkalaš dieđuid ja digaštallamiin mat bohciidit dákkar analysas galggašii gáržžidit, de livččii láivudahttime álgoálbmotmetodologiija. Servodagas leat eará oaivilat ja diskurssat maiddái, muhto gávdnojit doarvái teroiijat ja dutkamušat mat daid ovddidit. Dán dutkama diskursa lea álgoálbmotjitnii luoitit saji, mii lea álgoálbmotmetodologiija ulbmil. Muhto dušše kontekstuála- ja álgoálbmotvugiin analyseremiin bidjá analysa makrodássái ja unnit struktuvrrat gielas báhcet. Danne ii leat doarvái dušše konteakstuála analysa atnit reaidun.</p>
<p>Divttaid mikrodási ja smávvá giellaosiid, geažuhemiid ja dadjanvugiid sáhttá láhppit čielga konsteksuála analyseremiin. Dainnalágiin sáhttá oppalašvuohta láhppot, vaikko oppalašvuohta lea juste kontekstuála vuogi ulbmil. Guhkit čállosiin nu go románain, lea stuorit várra smávva nyánssaide čalmmehuvvat kontekstuála analysas, muhto ráppa- ja lávllateavsttaide sáhttá dat doaibmat buorebut divttaid sátneekonomiserema dáfus, go dat eai leat nu guhkes čállosat. Dain lea nappo oanehet teaksta maid bidjá kontekstii.</p>
<p>Smávva giellanyánssaid čalmmustahttimis ferte lassireaidduid atnit, nu go teakstaanalysa reaidduid mas iskkan retorihka <em type="italic">mikroperspektiivvas </em>sániid, dadjanvugiid ja cealkagiid bokte ja makkár konteavsttas dat bohciidit (Kjeldsen 2016:239). Dasa lean válljen ethos-, pathos- ja logosákkastallamiid ohcat. Nubbi ášši lea ahte álgoálbmogiid filosofiijaide ja epistemologiijaide lea mihtilmas oppalašvuohta: dat eai vikka meroštallat, sirret ja kategoriseret albmanemiid ja dieđu (Kuokkanen 2009:45). Dán dutkamis lea oktiigullevašvuođa ipmárdus mii deattuhuvvo. Ethos-, pathos- ja logosákkastallamat retorihkas lea lassireaidu mainna guorahalan álgoálbmotjurddašeami teavsttaid analyseremis, mii lea váldooassi dutkamis. Dasto lea vel, go gielas ohcá retoralaš gaskaomiid, de han olmmoš geavaha iežas retoralaš gaskaomiid iežas ákkastallamis ja stivre analysa fokusa gosa 27 ieš háliida geainnu. Eará olmmoš go mun livččii válljen eará divttaid go mun, eará čuolmma ja maiddái eará diskurssa. </p>
<p>Lean válljen dan guokte metoda mat iežan duogážiin, vásáhusvuođuin ja beroštumiid vuođul orrot vuohkkasepmosat juste iežan dutkančulbmii. In sáhte duođaštit ahte dat leat rievttes dutkanmetodat, ferten dušše árvvoštallat. Ii oktage dutki sáhte guđege girjjálašvuođa metoda duođaštit buoremussan ja rievttamussan iežas dutkamis. Dat sáhttá leat sihke hehttehussan ja riggodahkan girjjálašvuođa dutkamii. Lea maid nu ahte sámi girjjálašvuođadutkamis ii leat vuos nu olu dutkojuvvon ahte leat buohtastahttinvejolašvuođat omd. das makkár metodaid earát leat geavahan sullasaš dutkamiin. Sámi dutki šaddá dávjá akto gállit geainnu go leat unnán eará dutkamušat doarjjan. Dat diehttalasat sáhttá dagahit rašit dili dutkái sihke dutkanproseassa oktavuođas ja dutkanbohtosiid ektui. Álgoálbmotmetodologiija dutkamis ii leat seamma vejolašvuohta go oarjemáilmmi dutkamis gávdnat doarjaga váilevaš dutkanhivvodaga geažil. Muhtumat sáhttet oaivvildit ahte lea bahá čalmmehuvvat eará áššiide go dutká álgoálbmotmetodologiija vuođul. Dan lean geahččalan garvit go lean guokte metoda atnán; retorihka sajáiduvvan analysareaidduiguin ja kontekstuála vugiin álgoálbmot insider-posišuvnnas dutkan, vai šaddá riggát analysa. Dan dáfus lei soaitit nannoset vuođđu alccen dutkin válljet ovtta sajáiduvvan, dovddus dutkanmetoda nu go omd. historjjálaš-biográfalaš metoda dan sadjái go álgoálbmotmetodologiija konteavsttain ja retorihkain dutkat, muhto nuppe dáfus dat ii livčče addán dan analysavejolašvuođa válljejuvvon teavsttaid hárrái go maid mun háliidan.</p>
<p>Álgoálbmotmetodologiijas lea ehtalaš bealli maid ferte vuhtii váldit servodagas smávva báikegottiin. Lea dehálaš ahte dutki čađat doalaha objektiivvalaš dutkandási go dutkanmateriála lea iežas guovlluid birra, čállojuvvon olbmuin geaid soaitá dovdat, suohkanis gos ieš ássá jna. Nu lea sámi máilbmi buot áššiid dáfus unni; buohkat dovdet buohkaid, dahje juobe dihtet ge geat sii leat. Nuppe dáfus dat lea givrodat, go diehtit ahte <em type="italic">insider-posišuvdna </em>, ahte olmmoš dovdá birrasa gos dutká ja ieš lea oassin das, deattuhuvvo positiivvalaš beallin álgoálbmotdutkamis. </p>
<p>Muhtun sajes teavsttas ja analysain leat geardduheamit danne go omd. <em type="italic">insider-posišuvdna </em>deattuhuvvo olles dutkamis. Das lea dihtomielalaš jurdda ahte analysaid ja kapihttaliid galgá maid sáhttit lohkat sierra, servodatlaš-, oahpahuslaš- ja dutkanávkkástallama jurdagiin. 28 3.7 Dutkanmateriála válljen </p>
<p>Vejolašvuohta livččii leamaš válljet teavsttaid boarráset sámi klassihkkáriid gaskkas, nu go</p>
<p>Áillohačča, Mari Boine, Máze Nieiddaid dahje Deatnogátte Nuoraid teavsttaid.</p>
<p>Girjjálašvuohta speadjalastá servodaga ja dan olis lea ulbmil leamaš geahččat ođđaseamos teavsttaid jurdagiin ahte govvidit dálá servodaga. Lean válljen ođđaset áigodaga goas divttat leat almmuhuvvon, namalassii áigodagas 2013-2016. Leat olu lávlagat, luođit ja ráppat ilbman juste dieid jagiid, nu ahte analyseremii lean ferten válljet lávlagiid ja ráppaid. Luohti livččii leamaš vejolašvuohta, muhto luohti lea sierra šaŋŋer álgoálbmotgeahčastagain. Dan šáŋŋeris leat dajahusat, ii ge leat nu olu teaksta analysavuođđun go lávlagiin ja ráppain.</p>
<p>Loahpalaččat lean ráddjen dutkanmateriála viđa tekstii; golmma lávlagii ja guovtti ráppai mat analyserejuvvojit dán dutkamušas.</p>
<p>Lea leamaš eaktun ahte dutkamuš galgá govvidit dálá antikoloniála báru ja ahte leat nuorra čállit. Čállit galge leat Norgga, Ruoŧa ja Suoma beale sápmelaččat vai šaddá nu viiddis perspektiiva go vejolaš. Dán dutkamušas in leat deattuhan válljet dutkanmateriála sohkabeali mielde, muhto teavsttaid mielde, nu ahte čállit leat njeallje dievdoolbmo ja okta nissonolmmoš. Ráppemis leat dievdoartisttat eanetlogus ja lea váddáset dan geažil olahit dásseárvvu sohkabeali dáfus, jus dat livččii leamaš ulbmil. Nissonrápparat gávdnojit gal, omd.</p>
<p>Ruoŧa beale nisu Maxida Märak. Dán viđa teavsttas maid lean válljen analyseret, oktasaš vuolggasadjin ahte sápmelaš lea čállán daid, vrd. teoriijaoasis čilgejuvvon insider-posišuvnna (Smith 2012).</p>
<p>Njeallje teavstta leat davvisámegillii ja okta lea eŋgelasgillii. Eŋgelasgiella dáidá teakstačálli bealis válljejuvvon poesiijagiella ulbmiliin joksat eanet olbmuid sihke álbmogis ja kolonisttaid dáfus álgoálbmotmetodologiija dekoloniserema ulbmiliin. Danne in ane eŋgelasgiela hehttehussan válljet analyseret dan sámi girjjálašvuođa teakstan. Dasto lea eaktun ahte juohke teaksta lea almmuhuvvon CD- hámis ja juohke čálli lea vuoitán juogalágan bálkkašumi dahje goit almmolašvuođas ožžon earenoamáš fuomášumi, nu go dat iešguđetge artisttat leat dahkan. Livččen sáhttán čilget čálliid bálkkašumiid hárrái maid veaháš, muhto dan in daga dutkanmateriála kapihttalis. Dan čilgen baicca oanehaččat juohke teavstta analysa álggadettiin. 29</p>
<p>Teavsttat maid lean válljen dutkanmateriálan, leat:</p>
<p><em type="italic">Valvvi gaskii </em>Suoma sámi čálli Niillas Homberga </p>
<p xml:lang="eng"><em type="italic">We are still here </em></p>
<p>Ruoŧa sámi čálli Sofia Jannok</p>
<p><em type="italic">Leat go friija? </em></p>
<p>Suoma sámi čálli Niko Valkeapää</p>
<p><em type="italic">Ruovdestállu </em></p>
<p>Suoma sámi čállit Ailu Valle ja Amoc</p>
<p><em type="italic">Min guovlu </em></p>
<p>Norgga sámi čálli Nils Rune Utsi - Slincraze</p>
<p>Daid analyseren maŋŋálaga dieinnalágiin go leat čállojuvvon dás bajábealde. Das movt teavsttat leat vuoruhuvvon maŋŋálaga, ii leat mihkkege mearkkašumiid. 30 31 4. kapihtal – Analysaoassi</p>
<p>Dán kapihttalis analyseren vihtta polihkalaš lávlla- ja ráppateavstta maid bijan servodatlaš ja historjjálaš kontekstii geahčadettiin teavsttaid retorihka ethos-, pathos- ja logosákkaid vuođul.</p>
<p>Vuosttaš teaksta lea Suoma beale čálli Niillas Homberga lávlla <em type="italic">Valvvi gaski. </em>Nubbi teaksta lea </p>
<p><em type="italic">We are still here </em>maid Ruoŧa beale sámi nieida Sofia Jannok lea čállán. Goalmmát teaksta lea </p>
<p><em type="italic">Leat go friija? </em>maid Niko Valkeapää, Suoma beale sámi artista lea čállán. Njeallját lea Áilu </p>
<p>Valle <em type="italic">Ruovdestállu </em>masa anárlaš Amoc-artistanamain lea čállán oasi, ja soai leaba Suoma beale sámi bártnit. Viđat teaksta lea <em type="italic">Min guovlu </em>maid Slincraze, Norgga beale sámi bárdni </p>
<p>Nils Rune Utsi, ráppe.</p>
<p>Buot analysat leat nu ahte álggus analysa čalmmustahtán retorihka ja loahpas joatkkán analysa insider-perspektiivvas konteavstta guorahallamiin. Goitge ii leat vejolaš, ii ge dárbbašlaš ge, buot sajiin čavgadit sirret osiid. Dat mannet muhtun sajiin veaháš giehtalaga danne go poeŋga ii leat čalmmustahttit goal lea retorihkka ja goal lea konteaksta. Baicca háliidan ahte ságat johtet njuovžilvuođain ovddosguvlui ja holisttalašvuođa oainnuin. Lea dihtomielalaš válljejupmi ahte in hálit analysaid boatkut bajilčállagiiguin. 4.1 <em type="italic">Valvvi gaskii </em>– analysa </p>
<p><em type="italic">Valvvi gaskii </em>lea lávlla maid Ohcejoga bárdni Niillas Holmberg, riegádan 1990:s, lea čállán. </p>
<p>Son lea nuorra multidáiddár; sihke lávlu, musihkkár, neavttár ja diktačálli. Lávlla lea almmuhuvvon CD:s <em type="italic">Assimilašuvdna blues </em>(2013). Son lea almmuhan guokte diktačoakkáldaga, vuosttaš lea <em type="italic">Dego livččen oaidnán iežan </em>(2009) ja nubbi diktačoakkáldat lea <em type="italic">Amas amas amasnuvvat </em>(2013). Dainna diktačoakkáldagain vuittii son Sámeráđi girjjálašvuođabálkkašumi 2014:s ja nominerejuvvui Davviriikkaid girjjálašvuođa bálkkašupmái 2015:s, muhto doppe ii vuoitán bálkkašumi. 2011:s almmuhii CD <em type="italic">Manin guottán girjji fárus </em>ja 2013:s almmuhii CD <em type="italic">Assimilašuvdna blues </em>mas <em type="italic">Valvvi gaskii </em>lea fárus. </p>
<p>Son lea maid mielde <em type="italic">Suohpanterror </em>-aktivistajoavkkus. Niillas Holmberg lea čužžon olu lávddiid alde sihke sámi festiválain ja eará báikkiin, ja sus leat olu lávlagat ja musihkkavideot neahtas, omd. YouTubes. Su diktemušas lea olu politihkalaš sisdoallu ja 32 álgoálbmotjurddašeapmi eanangáhttema ektui. Dat teaksta, <em type="italic">Valvvi gaskii </em>, soahpá álgoálbmotmetodologiija jurddašeapmái ja dan dahká oppanassiige olles CD mas dat lávlla lea oassin, namas <em type="italic">Assimilašuvdna blues </em>. Čuovvovaš analysas ákkastalan mainnalágiin lávllateaksta čatnása álgoálbmotjurddašeapmái ja kontekstii. </p>
<p><em type="italic">Valvvi gaskii </em>lea miellagiddevaš teaksta dan dáfus go das lea olu geažuheapmi ja metaforageavaheapmi. Dan maid čilgen eambbo loahpas analysa, gos veahá buohtastahtán čállosa <em type="italic">Suola ja noaidi </em>-luđiin maid teoriijaoasis namuhin. </p>
<p><em type="italic">Valvvi gaskii </em>-teavsttas lea eará stiila go omd. ovtta Holmberga eará vuostálastinlávlagiin nu go <em type="italic">Gallok </em>-lávlagis, mas lea njuolggo muitaleapmi ja unnán geažuheapmi, ja mii lea čállojuvvon juste dan dihto sisabahkkemii Galloka guovllus. <em type="italic">Valvvi gaskii </em>teaksta lea eambbo oppalaš ja sáhttá heivet vaikko guđe dáhpáhussii dahje politihkalaš vuostálastimii ođđaáigásaš servodagas gos dollet čoahkkimiid, vuođđudit lávdegottiid ja eará demokráhtalaš vugiiguin barget. Dan oaidná <em type="italic">Valvvi gaskii </em>-teavsttas das go dáhpáhusa fokus lea čoahkkinlanjas. Das leat dulkonvejolašvuođat ja nappo maiddái olu retorihkka maid sáhttá guorahallat pathos-, logos- ja ethosákkastallamiid ohcamiin. Das lea jozzideapmi, mii maiddái lea sámi árbevieru oassin ja eará dadjanvuogit mat hervejit dan fáttá. </p>
<p>Lávllateaksta lea vižžojuvvon CD-olggožis ja lea dáinnalágiin: 33 <em type="italic">na dat ii mannan áibbas nu go ledjen ovdalgihtii hálidan mun butkkás lihkken oaivebákčasii ja muittu oalát manahan go ledjen láttánčáži válddestan ja ovttain gieđain vuodján gávpogii ja jus dáppe luitet mu gosage, in juga šahten goassege ja manan ruovttoluotta eatnamii gos suollemasbivdi ii šat dárbbaš ihkku mannat meahccáige gumppet leat boahtán márkanii </em>4.2 Teavstta pathos-, logos- ja ethosákkastallamat gehččon konteakstuála vugiin </p>
<p>Pathos lea apeallahápmi mii geahččala boktit guldaleaddji dovdduid dál ja dás (Hellum 2013:90). Go teakstačálli, gean retorihka čilgema oktavuođas maiddái heive gohčodit sáddejeaddjin, atná pathosákkastallama, de geahččala boktit guldaleddjiid dovdduid omd. ilu, suorganeami, balu, suhtu, árpmoštallama dahje eará dovdduid. Sáhttá dadjat ahte teaksta álggahuvvo pathosákkastallamiin, danne go divtta namma <em type="italic">Valvvi gaskii </em>juo addá heajos assosiašuvnnaid olbmui. Valvi leat eanet go moadde sivdnádusa mat bohtet fápmočájehemiin ja áitimiin. <span type="quote" xml:lang="olo">“Valvi”</span> lea veahá negatiivvalaš. Ovdamearkka dihte lea <span type="quote">“čora”</span> eanet positiiva sátni, muhto dat ii govčča seamma ášši. Valvi lea omd. juogalágan návdečora dahje rievvárat main dahje geain eai álo leat buorit dahje rehálaš áigumušat. Bohccot eai omd. boađe goassege valvin, muhto čoran dahje eallun. Gumppet ges eai boađe čoran, muhto valvin. </p>
<p>Olbmuid birra eai ge láve lohkat valvi, muhto omd. olmmošálbmot. Dološ čuđiid birra sáhttá dadjat ahte sii bohte valvin, rievideami áigumušain. Muhto, ii oktage guhte buriin ságain ja áigumušain boahtá, boađe valvin. Guhte valvvi gaskii gártá, lea áibbas dorvvuheapmi ja oarbbis. Dakkáraš dilis ii dieđe movt geavvá, ii dieđe maid valvi fuomáša bargat. Rohkkáha go, ja jus rohkkáha, de lea ain eahpečielga boađus. Áidna maid diehtit, lea ahte valvvis lea eambbo fápmu go sus gii valvvi gaskii gártá. Dat duođašta bonju fápmostruktuvrra mas ii leat veahášge ovttadássásašvuohta. Doppe lea soames guhte lea gártan fámohisvuođa dillái ja šaddan vuollástit iežas soapmásii. Dat dilli boktá guldaleaddji sympatiija ja deaivilis namain ja dainna dihtomielalaš sátneválljemiin lihkostuvvá pathosákkastallan.</p>
<p>Vuosttaš linjá álgá dainna ahte čoahkkinlanja uksa rahpasa. Dakko bokte mii diehtit ahte olbmot leat áššiid meannudeame gul demokráhtalaš vugiin, goit sii geat leat boahtán dahje bovdejuvvon dan čoahkkimii. Sii soitet mearrideame ođđa sisabahkkemiid doaimmahit, 34 muhto dan dieđusge mii eat dieđe. Logalaš lea goit ahte dat olmmoš guhte teavsttas boahtá čoahkkinlanja uvssa lusa, ii leat searvvis mearrideame daid čoahkkináššiid. Dan oaidnit das go goalmmát linjjás muitala ahte doppe leat amas olbmot geaid son ii leat goassege oaidnán ja ahte sii leat dievva lanja. Dat mearkkaša ahte sii leat oallugat, dego valvi. Teaksta joatká <em type="italic">sii eai dovdan mu in ge mun dovdan sin dihten dušše dan ahte sii eai lean mu guldalan go lohken aht` in lávke sin fatnasii. </em></p>
<p>Das oaidná ahte sus ii leat jerrojuvvon mihkkege áššis, ii son leat daid olbmuid oaidnán ge ovdal. Sii eai leat jearran dahje guldalan makkár oaivilat sus livčče áššiin mat garrasit sutnje váikkuhit. Dat lea juoga mii boktá guldaleaddji ge ja boktá jurdaga lea go dat eahpevuoiggalaš? Ii oktage liiko jus mearrádusat áššiin mat sutnje njuolgut gusket, dáhpáhuvvet sus jearakeahttá. Dat dovddu boktin doaibmá retorihkas pathosággan (Kjeldsen 2016:33.) Dat lea ge maid oalle dábálaš álgoálbmotgeahčastagain ahte sisabahkkejeaddjit leat jearakeahttá boahtán eatnamiidda ja guovlluide. Sii orrot dego demokráhtalaččat mearridan áššiid go dat leat čoahkkimiin meannuduvvon, muhto aistton Áillohačča, sii leat ieža čállán daid lágaid maidda ieža fas čujuhit. Eai álgoálbmogat leat leamaš fárus čállime daid, sidjiide leat dat dušše geigejuvvon. Sáhttá gal maiddái muitalan oaiviliiddis ovdal go dadjá ahte lea lohkan son ii lávke sin fatnasii, muhto <em type="italic">sii eai lean mu guldalan </em>, nappo ahte ii boađe čuovvolit sin áigumušaid ja dat nuppit olbmot gas eai áiggo jorgalit oainnuset. Oaidnit goit čielgasit ahte son lea hui vuostá čoahkkinoasseváldiid áigumušaide ja ahte son dasto lea boahtán garra vuostálastinoaiviliiguin báikái gos čoahkkin dollojuvvo. </p>
<p>Čihččet linnjás boahtá hirpmástuhtti <span type="quote" xml:lang="ron">“surprice”</span> (Abbot 2008: 57) dahje vuorddekeahtes dáhpáhus mii healkkehahttá guldaleaddji ja lihkastahttá su dovdduid. Dakkár dáhpáhusat leat maid pathosákkastallan. Mii gullat ahte sápmelaš lea bissuin baldán čoahkkinlanja olbmuid issorasat. Ieš váldopersovdna muitaleaddjiperspektiivvas dadjá: <em type="italic">sii gužža buvssain jerre manin mus lei bissu gieđastan vástidin, manin ii </em>35 </p>
<p>Gasku dan duođalašvuođas teavsttas geavahuvvojit jozzideapmi ja skealmmas dajaldagat mat leat ge guovddážis sámi árbevirolaš ovdanbuktimis. Jozzideapmi dán divttas boahtá ovdan moatteládje. Vuos go čoahkkinlanja olbmot, geat baluin leat gožžan buvssaide, jerret manne son čuožžu das bissu gieđas ja son jozzida ruovttoluotta gažaldagain <em type="italic">manin ii </em>? Das orru bilkideame eiseválddiid, čájeheame ahte son ii ane eiseválddiid árvvus geat sápmelaččaid ealáhusa áitet. <em type="italic">Gožžan buvssaide </em>goit lea čielga bilkideapmi. Sáhttá buohtastahttit daid olu sámi bilkomuitalusaiguin eiseválddiid birra, earenoamážit báhppa- ja luhkkármuitalusaiguin. </p>
<p>Lea hui dábálaš sámi muitalanárbevierus dakkár bilkideapmi (Oskal 2010).</p>
<p>Bilkideapmi dahje ironiija gullá njealji <em type="italic">tropa </em>searvái ja dat tropat doibmet maid retorihkkan. </p>
<p>Tropa lea gielalaš dadjanvuohki, omd. gohčodot juoidá eará namas go dat lea. <em type="italic">Láttánčáhci </em>lea ovdamearka tropai metafora hámis. Dat mearkkaša viidni, muhto das lea vel viidát mearkkašupmi mii gáibida historjjálaš konteavstta máhtu, namalassii dieđu mainnalágiin alkohola fievrreduvvui Sápmái. <em type="italic">Lattančáhci </em>lea metafora, mii lea nubbi dan njealji tropas. Dat guokte eará leat metonymi ja synekdoke, muhto daid in ane dán analysas (Kjeldsen 2016: 204). </p>
<p>Nubbi ovdamearka jozzideapmái, lea go divtta váldopersovdna presentere iežas ja dadjá <em type="italic">mu namma lea boazoeaiggát </em>. Dakkár oppalaš namma iešalddis deattuha su rolla ja gean namas son lea boahtán dohko, namalassii juohke olbmo namas gii eallá dan luonddus maid oasseváldit čoahkkinlanjas leat ráhkkaneame billistit. Dán teavsttas dat lea sápmelaš, dahje nu go boahtá 11. linjás ovdan, <em type="italic">boazoeaiggát </em>, dat gii lea gártan valvvi gaskii ja guhte oažžu guldaleaddji sympatiija dán dilálašvuođas. Boazodoallu lea oahpis máŋgasii ja boazoeaiggáda dilli maiddái. Dilli lea oahpis sápmelaččaide ja lea mielde nanneme teavstta váldopersovnna insider-posišuvnna mii čilgejuvvui teoriijaoasis. Dat presentašuvdna teavstta váldopersovnnas: <em type="italic">mu namma lea boazoeaiggát </em>, nanne guldaleaddji luohttámuša ahte son diehtá dili ja dat guoskkaha dakkobokte maiddái <em type="italic">ethosargumeantta </em>, lassin pathosákkastallamii. Ethosákkat gullet jáhkehahttivuhtii (Hellum 2013:85). Go váldopersovdna ieš lea boazoeaiggát, de jáhkiha guldaleaddji buorebut, danne go son lea <em type="italic">insider-posišuvnnas </em>(Smith 2012). 36 </p>
<p>Pathosargumeanta mii nanne ášši duođalašvuođa ja sápmelačča vuorrástuvvama, lea go váldopersovnnas lea bissu gieđas ja lea juo báhčán golbma ráiggi čoahkkinlanja <em type="italic">uksarihpui </em>. </p>
<p>Dat čielgasit surgeha guldaleaddji go čoahkkinlanja uksii soames lea báhčán golbma ráiggi.</p>
<p>De gal olmmoš jurdila ovttatmanu; mii lea siskkobealde lanja dan uvssa duohken? Lea go deaivan čoahkkinbeavdeguoras soapmása go uksaráigge báhčá? Jus lea deaivan, vel go lea dat olmmoš eallime? Dat sáhttá leat logosákkastallan maiddái, danne go olbmuid ja servodaga vásáhusat čájehit ja duođaštit ahte olmmoš gii dakkáriid lea bargan, sáhttá leat botnehis ja rájekeahtes bahádahkki. Dan leat olbmot šaddan oaidnit ja vásihit buot davviriikkain maiddái.</p>
<p>Olmmoš jurddašišgoahtá dán áigge terrorvára ja govahallá jurdagis bissoolbmáid almmolaš báikkiin guđet bohtet vigihis olbmuid ala. Dat boktá suorganeami dovddu guldaleaddjis dan mađi ahte sivu soaigá ja pathosárgumeantta ulbmil maiddái ollašuvvá dainnalágiin, go čoahkkinlanjas han sáhtášii vaikko gii čohkkáme, vaikko son ieš dahje goitge muhtun oahpes olmmoš. Ii sámi servodat lea nu stuoris ahte soapmása ii dovdda oallut čoahkkinoasseváldiin.</p>
<p>Terrordagut eai leat mainnage lágiin bealuštahttit, muhto dakko boahtá sisa <em type="italic">vuorrástuvvan </em>-doaba. Mii lea vuorrástuvvan rievtti mielde? Vuorrástuvvan lea go olmmoš lea gártan nu heahti dillái ja gáržžáhallan ahte ii šat nagot oaidnit čovdosiid ja sáhttá reageret irrašonealla vugiin. Juste nu lea teavstta váldopersovdna dahkan go bođii bissuin čoahkkinlatnjii, ja ii dušše dan. Bážii maiddái uvssa čađa golbma luođa beroškeahttá olbmuin geat leat siskkobealde lanja. Guldaleaddji surgeheami retorihkka lea pathosákkastallan. </p>
<p>Go olmmoš háliida čájehit empatiija soapmásii gii váivviid sisa lea šaddan, de láve sáhttit dahkat dan gohčodettiin nuppi olbmo <span type="quote" xml:lang="krl">“riehpun”</span> dahje <span type="quote" xml:lang="est">“headjun”</span>, dahje vaikko <span type="quote">“headjuriehpun”</span>, earenoamážit mánáid geaidda lea hávvi šaddan dahje earaládje leat bávččagan. Dán teavsttas lea uksa lea ožžon “ <em type="italic">riebu” </em>árpmoštallama namahusa, manin ii leat dábálaš jápma diŋggaid gohčodit. Das sieluiduhttá jápma diŋgga ja addá dasa juogalágan rolla. Makkár jurdda son dan duohken sáhttá leat? <em type="italic">Riehpu </em>-geažus dego ráhkkanahttá guldaleddjiid juogalágan dillái mas oažžu vuordit heajos dahje vártnuhis sága dan uvssa oktavuođas. Sátnenuohtta maid dieđusge heive; das lea allitterašuvdna; uksa <em type="bold">r </em>iehpu <em type="bold">r </em>ahpasii. </p>
<p>Diet oasit divttas čujuhit guldaleaddji dovdduide; ja dat leat oalle garra pathosákkastallamat, earanoamážit vel go maŋŋel gullat das leat luođđaráiggit. 37</p>
<p>Dábálaččat lea nu ahte go uksa rahpasa, de dat adno metaforan ođđa ja buorit vejolašvuođaide mat leat ovddabealde ja olmmoš sáhtášii dán ge teavsttas oažžut buriid boahtteáiggevuordámušaid uvssa rahpasemiin. Muhto de lea sátnelaohppa “- <em type="italic">riehpu </em>” mii muitala ahte jus dán uvssa rahpaseapmi ii geažut buriid. Uksariehpu lea maid dieđusge <span type="quote">“riehpu”</span> go dasa leat bahččon golbma ráiggi. Vuosttažettiin eai dieđe guldaleaddjit mii dáhpáhuvai olbmuiguin uvssa siskkobealde. Dasa lassin dat rahpá vártnuhisvuođa dovddu ja dili go olbmot geat leat dan uvssa duohken, leat ráhkkaneame ođđa luonddusuoládemiide ja sisabahkkemiidda guohtuneatnamiidda. Nanne vel dan duohtavuođa <em type="italic">logosargumeanttain </em>go ávžžuha <span type="quote">“fina geahččamin”</span> – namalassii oaidná čálli ieš ge ahte dat lea nu absurda ahte nubbi ii dáidde jáhkkit dasa ja dainnalágiin áiggošii vel duođaštit dáhpáhusa. Logosákkastallan han nanne logalaš oktavuođa ja čujuha duođaštusaid (Hellum 2013:88). Danne fuomáša ieš muitaleaddji ge vel ákkastallat ahte <span type="quote">“jus munnje it jáhke, na fina dasto doppe geahččame vai ieš iežat čalmmiiguin oainnát daid luođđaráiggiid. De goit almma jáhkát.”</span> Dat lea duođašteapmi ja dainnalágiin ollašuvvá maiddái logosákkastallan teavsttas. </p>
<p>Dat ledje golbma ráiggi báhččon čoahkkinlanja uksii go bahádahku ollašuvai. Sáhttá go symbolageavaheapmi leat oassin retorihkas? Iešalddis sáhttá dadjat ahte golbma lea goit symbolalaš lohku golbmaoktalašvuođas. Dat lea dego logosákkastallan, go sámi dološ oskkus ledje golbma sámi nissonipmila, sámi myhtalaš máilmmis golbma gállábártni nástin almmis, risttalašvuođas lea áhčči, bárdni ja bassivuoigŋa. Oarjemáilmmis ges muitalusain golbma dáhpáhusa main goalmmáda bokte čuovvu loahppadáhpáhus. Muitalusain maid leat dávjá golbma vieljažaga, prinseassa dahje mat nu eará hámi, ja golbma dáhpáhusa main goalmmáda maŋŋel boahtá muitalusa gelddoleamos dáhpáhus. Nu dán goalmmát luođđaráigama maŋŋel lohkki vuordá bohtosa, ja uksa han rahpasa ge. Soaitá ahte livččiimet vuordán juoidá buori dáhpáhuvvat, áinnas vaikko ahte čoahkkináigumušat jorgaluvvojit buorrin? Sisabahkkemiid heaittiheami?</p>
<p>Boazoeaiggát teavsttas govvida sápmelačča gii lea áibbas sorjavaš lundui. Jus luondu billistuvvo, de jávká maid su ealáhus. Jus su ealáhus jávká, de assimilerejuvvo stuoraservodahkii ja šaddá barggu ánuhit, gahpir gieđas. Teaksta addá assosiašuvnnaid maŋemus áiggiid surgadis áitagiidda sámi servodagas; ruvkedoaibmaáitagat Gállokii, Nussir</p>
<p>Fieddarii ja ruvkeáitta Biedjovággái, bieggamillohuksema áigumušat máŋgga Finnmárkku 38 orohahkii ja Kalvvatn-guovllus Åarjel- Sápmái. Ii dat leat mihkkege skeaŋkkaid lundui gudnijahttin dihte dan, baicca vahágin. Danne ii hálit boazoeaiggát kolonisttaid fatnasii lávket, dahje nuppiin sániin; searvat sin hommáide. Son deattuha ahte ii son dovdda sin, eai ge sii su. Dainnalágiin čalmmustahttá maid ahte sis ii leat persovnnalaš vuostehágolašvuohta, muhto sin rollat servodagas leat gazzalagaid. Sis ii leat ollenge seamma <em type="italic">diskursa </em>. 12. linjás čilge ge manne son ferte reageret, namalassii danne go sin dilli lea áitojuvvon: <em type="italic">go sáhka bekkii návdečorragis </em>. Návdečora han lea ge ieš dat valvi, dat man gaskii lea gártan, dat mii lea vuolgán speadjat. Dat sáhttet leat eiseválddit mat mearridit daid vahágahttimiid. Boazoeaiggát lea boahtán vásáhusaidis muitalit: <em type="italic">muitalit maid lean vásihan, mo návdi lea dolvon opmodan. </em>Sii han leat oba eallinvuođus manaheame, lea vuorrástuvvan ja dilli lea čuohcan nu ahte ii leat šat boahtteáiggi doaivva: <em type="italic">go sii eai diktán beaivvi čuvggodit. </em></p>
<p>Návdi sáhttá maid doaibmat metaforan eará ja ođđaáigásaš speajáriidda. Lean gullan Ruoŧá beale sápmelaččaid gohčodeame toga masa olles čorragat vuojáhallet, <em type="italic">ruovdenávdin </em>. </p>
<p>Dan dilis leat ge máŋggas dovdan ahte beaivi ii čuvggodan. Vuorrástuvvan ii dárbbaš leat dušše eatnamiid gáržžideami dihte. Dán áigge lea okta dain stuorámus áitagiin nuorra boazodolliide go eai beasa juolggi ala ge, go boazologu unnideamis bággejit maiddái easkkaálgiid unnidit boazologu gorrelogu mielde. Lea vuorrástuhtti dilli nuorra olbmui diehtit ahte ovdal go oppa álgá ge rávisolbmo eallima, ahte bargguin ii lihkostuva ealihit iežas ja boahttevaš bearraša. Máŋgii leat maid oaidnán ahte boazodoalli lea gártan nu akto, unnin ja fámoheapmin stáhta vuostái. Dasa lea buorre ovdamearka boazosápmelaš Jovsset Ánte Sara gii guovtte háve lea lágastan stáhta vuostá boazologu unnideami áššis, álggos Deanus 2016 guovvamánus ja Romssas 2017 giđasdálvve. Son lea nuorra bárdni geas lea unna eloš maid ain sihtet unnidit bistevaš unna logožii boahtteáigái. Dainna unna boazologožiin galgá gul ealihit iežas, oastit buot dárbašiid boazodollui ja hukset báikkiid, ovdánit ja birget, boahttevaš mánáid biebmat. Ovddeš Sámedikki presideanta Aili Keskitalo čuovui dan diggeášši Romssas ja celkkii mediai ahte stáhta atná eanangáržuma ággan boazologu unnideapmái. Dat lea paradoksa go stáhta ieš gáržžida eatnamiid sisabahkkemiiguin. Gumpevalvi ii divtte beaivvi čuvggodit sin ektui. Dat lea ođđaáigásaš kolonialisma, masa čujuhuvvui teoriijaoasis.</p>
<p>Čoahkkinlanjas lea gumppe eatni gártan rávkalit. Gumpeeadni sáhttá leat njunuš láidesteaddji 39 politihkalaš fámuin, dan vártnuhis dillái, geas maiddái leat olu čivggat, namalassii olu čuovvoleaddjit su áigumušaide.</p>
<p>Maŋemus vearssas vuosttaš linjjás muitala ahte ii mannan nu go jurddašii. Son lea gártan giddagassii láttánčázi dihte. Láttánčáhci lea metafora viidnái, juhkosii mii sápmelaččain ii lean ovdal kolonisttat bukte dan. Viidnejuhkama bohtosa diehtit bures, Guovdageainnu stuimmit bohciidedje ee. viidnevuovdima geažil. Nu dán divttas ge čuzii láttánčáhci aivve hejot. Dasa gávdnojit historjjálaš duođaštusat. Dat lea nappo logosákkastallan teavsttas.</p>
<p>Boazoeaiggát sivahallá iežas. Ovttain gieđain vuodján márkanii sáhttá leat metafora dasa ahte sus eai lean buot dáiddut ortnegis dahje buot sávzzat čoahkis. Vuorrástuhtti dilis ii doaibman oaivi ge go jur bissuin bážii golbma ráiggi uksii lanjas gos leat dievva olbmot, dainnalágiin lei dušše beallegieđat. Vaikko gáhtá ja jallaša iežas juhkanvuođa dihte, de čielgasit ii leat vuollánan vaikko eiseváldi soaitá ge doaivut dan. Ii heaitte bivdimis, ii ge áiggo heaitit ohcamis ráđi boahtteáiggis. Erohus lea dušše ahte dál ii ábut šat čihkosis bargat, nu go sápmelaš lea dahkan juonalašvuođain. Suollemasbivdi ohcá boraspiriid suoli. Dáidá govvidit ahte geažáhallamiin ja juonaiguin ii šat dál birge. Áigi lea rievdan ja eiseválddit geat mearridit, eai ipmir geažáhallama. Retorihkka dás lea ahte ferte čielgasit cealkit oaiviliid ja garraset bargomálliid gávdnat, dego apeallahámiid maid buohkat fáhtejit.</p>
<p>Divtta váldopersovdna maid ii vuollán dasa vaikko lea ge válddahallan gitta eiseválddiide geain lea fápmu. Dilli lea šaddan nu vearrái, gumppet leat boahtán márkanii. Ferte garrat daid badjelii, ferte njuolgut vuostálastit. Suollemas bivddu geažuheapmi lea buohtalasvuohta <em type="italic">Suola ja noaidi </em>-dajahusaide. <em type="italic">Suola ja noaidi </em>-divttas ávžžuha muitaleaddji geažuhanvugiin eará sápmelaččaid vuostálastit, seammaládje go boazoeaiggát dás gávnnaha ahte dál ii doala šat dušše suollemasbivdu. Dakko gávnnahuvvo goappaš teavsttain duppalkommunikašuvnna vugiin ahte vuostálastit das ferte ja dat lea ávžžuhus maid kolonisttat eai nu álkit fáhte. Goitge loahpas boazoeaiggát dovddaha ahte ii son vuollán gal, bivdá son gal ain návddiid ja vel álkit go ii dárbbaš meahcis bivdit. Gumppet han leat boahtán márkanii, namalassii ahte dál ii leat šat čiegus assimileren nu go ovdal. Dál lea oinnolaš eananribadeapmi ja vel priváhta opmodaga ribadeapmi. Dál áitet sáhkkohit jus eai speaja ieža iežaset, na jus eai unnit ealuideaset vaikko ii soaitte beare olu boazu nuorra olbmos geasa beaivi ii leat vel čuvggodan 40 ge. Boazoeaiggát áigu jávkadit návddiid dás duohko, ja deattuha son ii áiggo suollemasat ge bargat dan, nu go ovdal. Dat geažáhallan suollemas bivddu birra lea njuolggo ávžžuhus nuppiide sápmelaččaide ahte ii fal vuollánit, dál go márkanii vel leat boahtán návddit. </p>
<p>Suollemasbivddu geažáhallan lea duppalkommunikašuvdna maid nubbi sápmelaš ipmirda, muhto eiseváldi bealljái ii dáidde dat lávlla doaibmat seammaládje. Dán teavsttas lea čielga kolonialismma vuostálastin ja álgoálbmotjurddašeapmi. Dat lávlla sáhttá maid gehččot juonalaš ávžžuhussan eará sámi nuoraide vuostálastigoahtit čielgasit, ii ge čiehkádallat geažáhallama duohkái šat. <em type="italic">In juga šat goassege </em>dajaldat nanne maid dan ahte dál ii šat áiggo čoahkkinlatnjii mannat gárrenoaivvis moivet, suoli bivdit boraspiriid ja čiehkádallat diekkár daguid duohkái. Áigu baicca leat čielggus, gearggus ja gozuid nalde go dat dárbbašuvvo dálá servodagas. </p>
<p><em type="italic">Valvvi gaskii </em>- divtta analyseredettiin das čájehuvvui álgoálbmotjurddašeapmi ja kolonismma vuostálastin duppalkommunikašuvnna, juonalašvuođa, geažáhallama, jozzideami ja metaforaid geavaheami bokte jura juste seammaládje go čuohtejagiid dás ovdal, ja speadjalastá áiggehisvuođa fáttá viidáseappot fievrredeamis boahttevaš buolvvaide. Nu lea ge miellagiddevaš geahččat ovddos, ja árvvoštallat movt son boahtteáigi šaddá. Vássan áiggi mii juo diehtit. Dat ii boađe ruovttoluotta. Boahtteáiggi eat dieđe, muhto okta dáidá leat sihkar: eatnamiid leat álohii ribadeame ja sápmelaččaid leat gilvvus duvdime eret. </p>
<p>Historjjálaš konteavsttas lea miellagiddevaš ahte dán guovtti divttas <em type="italic">Suola ja noaidi </em>ja <em type="italic">Valvvi gaskii </em>lea seamma politihkalaš fáddá ja retorihkka, vaikko čállojumi gaska lea birrasiid 300 jagi, mii nannosit duođašta girjjálašvuođa servodatspeadjalastima ja ahte buori čállosis lea agálaš, áiggehis fáddá. </p>
<p>Dán analysas lei vuođđun okta ođđaáigásaš teaksta, namalassii <em type="italic">Valvvi gaskii </em>. Das lean geahččan mainnalágiin čálli retorihkka boahtá ovdan dan politihkalaš teavsttas ja lean gávdnan ovdamearkkaid dasa mainnalágiin ethos-, pathos- ja logosákkastallan nanne retorihka. Daid ákkastallamiid lean čatnan historjjálaš ja kultuvrralaš kontekstii ja gávdnan ođđaáigásaš kolonialismma ovdamearkkaid ja bonju fápmostruktuvrraid dálá sámi servodagas, nu go čuolmmas jerrojuvvui álggus: Makkár retorihkain ja konteavsttain bohtet fápmostruktuvrrat ovdan sámi politihkalaš poesiijas gaskal 2013-2016? Das lean Linda Th. 41 </p>
<p>Smith insider-posišuvnnain gávdnan ođđaáigásaš kolonialisma ovdamearkkaid mat duođaštit álgoálbmotdutkama dutkama gávdnosiid, omd. mohawk dutki Taiaiake Alfreda dutkamii (Alfred 2015), guhte dadjá ahte kolonialisma ii leat vel nohkan. Dat gávdno ain, dušše eará ja rievddadeaddji hámis, ovdamearkka dihte alimus boazologu mearrideapmi smávva ealuide, boazoeaiggádiidda geaidda beaivi ii leat vuos čuvggodan.</p>
<p><em type="italic">Valvvi gaskkas </em>-teavsttas čujuhuvvo máŋgga sajes bonju fápmostruktuvrraide sámi servodagas eiseválddiid ektui, omd. go boazoeaiggádis ii leat jerrojuvvon mihkkege go eiseválddit ieža čoahkkimastet sutnje ja ealáhusa gullevaš áššiid birra. Son šaddá dohkkehit ja doahttalit mearrádusaid mat čoahkkinlanjas dahkkojit vaikko man botnjut dat ležžet su ealáhusa ektui. </p>
<p>Dan geažil duskkástuvvá boazoeaiggádat hirbmosit. Boahtteáigi orru seavdnjat ja sus dovdo vuorrástuvvan dili ektui, ii riekta dieđe maid galgá bargat. Eiseválddit barget iežaset oaiviliid mielde ja gulahallan ii doaimma buot áiggiid, go eai dovdda dili. Sáhttá leat nu go álgoálbmotdutki Linda Tuhiwai Smith dadjá, ahte ii soaitte álohii váilevaš dáhttu mii eastada gulahallama, muhto váilevaš máhttu (Smith 2012). Historjá čájeha dieđusge goappaš beliid; sihke váilevaš dáhtu ja váilevaš máhtu. Sápmelaččaid assimileremis dáhpáhuvai olu bákkolašvuođain. Sápmelaččat šadde doahttalit mearrádusaid, nu go riikkarájiid geassima, luondduoskku heaitima, sámástangildosa ja juoigangildosa skuvllain. Oallugat heite hupmamis sámegiela. Dán áigge lea diekkár kolonialisma nohkan, muhto direktiivvat bohtet ain lulde. Eiseválddit mearridit čoahkkinlanjain boazologu ja bággonjuovvamiid. Geat eai čuovo mearrádusaid, sáhkkohallet. Fápmostruktuvrrat leat čuvvon ođđa áigái. <em type="italic">Valvvi gaskii </em>- lávllateavsttas bohtet dakkár bonju fápmostruktuvrrat ovdan. </p>
<p>Metodaoasis čilgejuvvui sámi ráppariid ja lávluid oktasaš diskursa. Sii háliidit fuomášuhttit servodaga bonju fápmovuogádagaid mat ráđđejit luonddusisabahkkemiid ektui. Sávaldat dainna lea olahit <em type="italic">rievdadusa </em>servodagas mii buvttášii buoret dili luonddugáhttema ja sámi jurddašanvuogi ektui. </p>
<p>Lea gažaldat mii gullá siskkobeallái ja mii gahččá olggobeallái sosiála struktuvrraid maid sámi politihkalaš poesiija diskursa hástala ja maid das háliidivččii rievdadit. Čađat dáhpáhuvvet gilvaleaddji dilit diskursiivvalaš dásis mat bohciidahttet rievddadeaddji dili, maid bokte sosiála duohtavuođat rievddadit ja ođasmahttojuvvojit (Jørgensen &amp; Phillips 2013: 18). Dán teavsttas leat metaforat ja dadjanvuogit maid vuođul sáhttá dadjat ahte dat lea 42 sámi servodaga siskkáldasatnui čállojuvvon. Teavsttas lea sámi geažuhanvuohki mii orru doaibmame ávžžuhussan eará sápmelaččaide ahte ii vuollánit dilis mas sii leat. Dat nanne ethosákka go nu dáhpáhuvvá, danne go teavsttas vuhtto čielgasit ahte čálli lea hui oahpis sámi árvvuide, dadjanvugiide ja metaforaide. Orru leame ávžžuhus eará sápmelažžii ahte ii vuollánit, muhto joatkit ovddidit oaivviliiddeset stuoraservodaga ektui. Dakko lea parallella 1700-logu <em type="italic">Suola ja noaidi </em>-luohtedajahusaide. Dat mii lea ođas <em type="italic">Valvvi gaskii </em>-teavsttas dan ektui, lea ahte ávžžuhus orru leame ahte rahpaseappot vuostálastit, ii ge geažuhemiid bokte. </p>
<p>Retorihkka lea ahte sisabahkkemat maid leat garran ovddežiid ektui, danne ii šat ábut atnit seamma geažuhan-vuostálastinvugiid go ovdal. Dat eai leat heaittihan sisabahkkemiid, nappo ferte eará ja garraset vugiid dál váldit atnui. Dat sáhttá maid leat oassin čilgehusas dálá antikoloniála bárrui mii maiddái lea garran ovddeš áiggiid ektui, goas ilbme politihkalaš teavsttat hárvvebut go dál. 4.3 We are still here - analysa </p>
<p>Sofia Jannok lea Ruoŧa beale sámi boazosámi nieida. Son almmuhii 20.11.15 ođđa teknolávlaga eŋgelasgillii. Lávlaga namma lea <em type="italic">We are still here </em>. Das lávlu eŋgelasgillii go háliida čatnat álgoálbmogiid oktii ja atná teknostiilla danne go áigu joksat nuoraid dánsenláhttis iežas musihkain (NRK Sámi Ođđasat 20.11.15). </p>
<p>Máilmmi álgoálbmogat leat ieža válljen Sofia Jannoka ja Anders Sunna musihkkavideo</p>
<p>Jannoka lávlagii <em type="italic">We are still here </em>(Jannok 2016) vuoitin álgoálbmotfilmmaid stuorimus filbmafestiválas Torontos Canadas ImagineNATIVE 19.-23.10.16. Dat ferte leat buoremus duođaštussan ahte lávlla ovddasta álgoálbmotjurddašeami ja politihkalaš vuosttaldeami maid eará álgoálbmogat sáhttet dohkkehit ja doarjut. Dat iešalddis bealušta teavstta válljejumi. </p>
<p>Dasto lea lávlla doaibman cosmopolitan dásis man álggahettiin namuhin: riikkaidgaskasaš lávddiin, festiválain, filmmain ja virtuála deaivvadanbáikkiin ja dainnalágiin. Sofia Jannok lávllui dan ee. 2016 čakčamánus Standing Rock-vuosttaldemiin Davvi-Dakotas Sioux indiánaid doarjjan oljobohcci vuosttaldeamis.</p>
<p>Teaksta lea vižžojuvvon Sofia Jannoka ja Anders Sunna vuoito musihkkavideos YouTubes (Jannok 2016) ja lea dáinnalágiin: 43</p>
<p><em type="bold">4.3.1 Teavstta pathos-, logos- ja ethosákkastallamat gehččon konteakstuála vugiin </em></p>
<p>Analysa vuosttaš oasis guorahalan teavstta retorihka ja loahpageahčan joatkkán analysa insider-posišuvnna perspektiivvas ja historjjálaš, servodatlaš ja kultuvrralaš konteavsttas, muhto in guođe retorihka oalát doppe ge.</p>
<p>Teaksta lea 16 linjá guhku. Cealkka <em type="italic">We are still </em>here geardduhuvvo 12 geardde earret bajilčállaga. Dat lea maid lávlaga namma ja adno refreaŋŋan lávlagis. </p>
<p><em type="italic">Kill the bison </em>– vuosttaš cealkagis juo manná muitaleaddji retorihkka njuolga logosákkastallamii, go čujuha historjjálaš faktadieđuide. <em type="italic">Kill the bison, dig out the reindeer’s land </em>čujuha indiánaid historjái ja sámi historjái. Bison lei indiánain dego sápmelaččas boazu. </p>
<p>Sii dárbbašedje guohtuneatnamiid bisoniidda ja atne buot osiid nu go bierggu, čorvviid ja náhki dan eallis sihke borramuššan, bivttasin ja oaffaruššamii. Nu elle dassážii go 1800-logus bohte vilges olbmot vearjjuiguin, godde duháhiid mielde bisoniid, vel manni toga lásiid čađa ge báhče dušše goddima ja suohttasa dihte1. Dainnalágiin goaridedje indiánaid árbevirolaš birgejumi ja eallinvuogi. Indiánat bággejuvvojedje guođđit eatnamiiddeset. Amerihká militearahoavddat gohččo soalddáhiid báhčit bisoniid. Dat dilli buohtastahttojuvvo divttas <em type="italic">dig </em>1 http://ndstudies.gov/gr8/content/unit-iii-waves-development-1861-1920/lesson-2-making-living/topic-5-bison-hunting/section-1-bison-hunting 44 <em type="italic">out the reindeer’s land </em>-cealkagis <em type="italic">, </em>ahte boazodoallu goariduvvo seammaládje go rogget guohtuneatnamiid ja earaládje áitet sámi guovlluid sisabahkkemiiguin. Sápmelaš galgá čáhkket saji industriijadoaimmaide ja stuora ruvkefitnodagaide go sápmelaš ii dine daid olu ruđaid mat ruvkkiin jorret, muhto sus leat eará árvvut. Danne lohket boazodoalu unnán gánnáhahttin, dego dadjat <span type="quote">“jávkkehehket eret!”</span> Diet buohtastahttin gaskal álgoálbmogiid ja go teaksta lea eŋgelasgillii, nanne sympatiijadovddu álbmogiid gaskkas, earenoamážit sápmelaččaide ja indiánaide oktasaččat go goappaš álbmogat leat gillán seamma vahága. Dat lea hui garra pathosákkastallan, ágga mii čuohcá dovdduide, goit retorihka oktavuođas daidda olbmuide geat leat dan seamma diskurssa siskkobealde, nu go máilmmi eará álgoálbmogat; eai duššefal sápmelaččat. Dat lea ágga mainna álgoálbmogat olahit oktasaš ipmárdusa. </p>
<p>Nubbi linjá, <em type="italic">Gold and iron, blood on greedy hands - </em>govvida kolonisttaid áberávkuvuođa. Dat ohcet golli ja ruovddi vai ožžot eambbo vearjjuid vuovdit. Beroškeahttá masa vearjjut adnojit, vaikko soahteriikkaide vuovdit ja eambbo dinet. Varranaga gieđaiguin áberávkkuin ohcet eambbo, obalohkái beroškeahttá movt roggan čuohcá álgoálbmogiidda ja lundui. <span type="quote">“Sin dárbbus ii leat geahči ge“ nu movt Paulus Utsi-váidni ge čállá “Gáttehis gáddi”</span>-divttas. Dat retorihkka čujuha fas dovdduide, earenoamážit cealkka <em type="italic">blood on greedy hands </em>, mii ii leat nu čáppa cealkka, lihkastahttá dovdduid ja danne lea garra pathosákkastallan. Dat lea maid duohtavuohta ja čujuha dieđuide ahte nu lea dáhpáhuvvan, varranaga gieđaiguin alcceseaset aivve dohpon. Danne lea dat maiddái logosákkastallan. </p>
<p>Vuosttaš ja nuppi linnjás buohtastahttá bisona ja bohcco, tipi ja lávu: <em type="italic">Kill the bison, dig out the reindeer’s land </em>... ja <em type="italic">Drown the lávvu, burn the tipi down </em>. Dat lea ge maid teoriijaoasis čilgejin Chadwick Allen dáfus go atná doahpagiid <em type="italic">through, across </em>ja <em type="italic">beyond </em>álgoálbmotgirjjálašvuođa lahkoneamis. Dat lea maid Arnold Krupata cosmopolitandoahpaga siskkobealde (Krupat 2013). Das Sofia Jannok čálidettiin <em type="italic">čađa, rastá </em>ja <em type="italic">meaddel </em>buohtastahttá álgoálbmogiid kultuvrraid ja oktasaš historjjá. Dat nanne jahkehahttivuođa eará álgoálbmogiid ektui, ja retorihka dáfus lea dakkár nannen buorre ethosappealla. </p>
<p><em type="italic">Drown the lávvu </em>lea metafora buot daid surgadis dáhpáhusaide maid sápmelaš lea šaddan vásihit. Dat leat čáhcefápmo-sisabahkkamet, go huksejit buođuid ja bidjet eatnamiid čázevuollái. Nu heavahit olbmuid ruovttuid. Ruoŧa beale Sámis leat leamaš olu dakkár ovdamearkkat ja Paulus Utsi <span type="quote" xml:lang="smj">“Gáttehis gáddi”</span>- dikta govvida daid sisabahkkemiid. </p>
<p>Buohtastahttin <em type="italic">Burn the tipi down </em>addá solidaritehtadovddu dainnalágiin ahte goappaš 45 álbmogiid ruovttut leat áitojuvvon. <em type="italic">Drown the lávvu, burn the tipi down. </em>Diet guokte linjá divttas buohtastahttet sápmelaččaid ja indiánaid kultuvrra, movt veahkaválddálašvuođa dahje bággosirdima geažil šadde guođđit ruovttuid. Jávkadedje suoji, ruovttu oadjebasvuođa, dan mii olbmui galggašii leat dorvvolaččamus báiki máilmmis. Dat muittuhus movt historjjás duođai lea dáhpáhuvvan, lea logosákkastallan go čujuha dieđuide. Dat lea duohtavuohta mii dakko boahtá oidnosii. Ahte vilges olmmoš lea boaldán indiánaid tipiid, lea maid logosákkastallan, go dat leat duođaštuvvon ja dihto dagut. </p>
<p>Čuovvovaš linjjás boahtá vuostálastindáhttu ja -ávžžuhus čielgasit ovdan: <em type="italic">we raise new ones, survivors we are now </em>. Das lea, nu go máŋgga eará ođđaáigásaš koloniálabáru oasseválddiin, čielga diehtu ja njuolggo cealkka mas ii šat geažiduvvo mihkkege. Eat divtte iežamet duolbmat. Mis leat iežamet birgengoansttat maiguin áiggiid čađa leat birgehallan kolonisttaiguin. Juonaiguin ja gávvilvuođain leat ceavzán doloža rájes. </p>
<p>Dan retorihkka lea logosappealla, son čujuha historjjálaš duođaštusaide ja dainnalágiin hástala olbmuid dovdduid, mii fas lea pathosákkastallan.</p>
<p><em type="italic">We are still here- </em>lávllateaksta lea dego ávžžuhus eará álgoálbmogiidda, ii dušše sápmelaččaide, ahte eai galgga diktit iežaset assimilerejuvvot. Dološ luđiin, omd. <em type="italic">Suola ja noaidi </em>-luohtedajahusain, dat geažuhuvvui (Gaski 1987:48,106). Dál daddjo hui njuolga. Dat lea ge nu movt Sofia ieš dadjá dáinnalágiin: “ <em type="italic">Dat lea muitalus dan birra ahte leat geahččalan min duolbmat, muhto eai leat lihkostuvvan. Mii gávdnot ain. Mii eallit dakkár servodagas gos lea dárbu muitalit áššiid čielgasit nu go áššit leat, ii ge geahččalit dan čiegadit ilá olu poesiija duohkái...Mun jáhkán dat poesiija sáhttá dahkat ahte don it soaitte gullat dahje oaidnit áigumuša dainna lávlagiin, nu ahte maŋemus áiggiid lean viggan čállit eanet čielgasit.. Lean álo jurddašan ahte musihkka galgá govvidit dan áiggi goas mii eallit </em>” (NRK Sámi Ođđasat 20.11.15). </p>
<p>Dáinna cealkagiin Sofia Jannok čielggada erohusa gaskal poesiija ja lávllateavstta. Poesiija lea lohkama várás. Poesiija lea vejolašvuohta máŋgii lohkat ja guorahallat. Lávllateaksta lea guldaleami dihte das ja dalle, ja sáhttá leat nu ahte čiekŋudeami vejolašvuohta ii leat jur seammalágan go poesiijas. Sápmelačča geažuhanmálle ferte veaháš gáidat. 46</p>
<p>Vuosttaš cealkka mainna teaksta álggahuvvo, lea <em type="italic">Kill the bison, dig out the reindeer’s land. </em></p>
<p>Das sáhttit oaidnit ahte oppa teaksta lea cosmopolitan dásis mas buohtastahttá máilmmi álgoálbmogiid, vuosttažettiin indiánaid ja sápmelaččaid. Teaksta orru oaivvilduvvon maiddái eará guldaleddjiide go sápmelaččaide ja čujuha čielgasit indiána guovlluide. Bison ja boazu han leat historjjálaččat ealihan indiánaid ja sápmelaččaid, ja boazu lea maid ee. Alaska guovlluin ealihan inuihtaid ja maid eará guovllu álbmogiid. 5. ja 6. linjás geardduhuvvo <em type="italic">We are still here </em>olles 4 geardde ja doaibma dego dárogillii <span type="quote" xml:lang="nno">“kampsang”</span> álgoálbmogiidda. Retorihkka dan duohken dáidá leat seamma dál; ávžžuhus buot álgoálgoálbmogiidda ahte ii fal vuollánit. Cealkka <em type="italic">We are still here </em>geardduhuvvo olles 12 geardde earret bajilčállaga ja das dáidá maid leat retorihkka duohken. Lávlaga namma ja geardduheapmi, mii leat ain dás, lea measta hárddestanvuohki kolonisttaide mat áiggiid čađa dušše leat vuordán goas álgoálbmogat jávket. Guldaleaddjái badjána vuoitodovdu go liikká eai nagodan jávkadit sápmelaččaid ja eará álgoálgoálbmogiid vaikko garra vugiiguin geahččaledje. Dat ávvu mii badjána teavstta bajilčállagis juo, čujuha guldaleaddjái ja hárddesta kolonisttaid go geardduha <em type="italic">mii leat ain dás </em>, mii gávdnot ain, mii leat eallime ja mii gullot ja vuostálastit. </p>
<p>Kolonisttaid jurdda birra máilmmi lei assimileret álgoálbmogiid ja oažžut sin seammalágánin go ieža vai sii jávket. Dan jurdaga vuođul dopme olu čállit omd. sápmelaččaid birra. Dološ lappologat čálle ja dutke sápmelaččaid, mihtidedje oivviid ja govvejedje sin vel álás ge.</p>
<p>Jurdda lei dieđusge ahte álgoálbmogiid fertii doapmat govvet ovdal jávket. Dan eai leat dušše sápmelaččat vásihan, muhto álgoálbmogat miehtá máilmmi. Čujuhettiin historjái ja dieđuide mat doppe gávdnojit, dáidá cealkka <em type="italic">We are still here </em>deattuhuvvon ja geardduhuvvon nu máŋgii teavsttas. Danne neaktá Sofia Jannoka lávlla muhtunlágan vuoitun álgoálbmogiidda go ain gávdnojit vaikko leat dulbmojuvvon ja garrasit viggan jávkaduvvot. Dat lea oanehis ja čielga diehtu buot máilmmi kolonisttaide <em type="italic">; mii leat ain dás </em>. Dat addá ávvudovddu ja lea buorre pathosákkastallan. </p>
<p>Edward S. Curtis lei okta dovdoseamos govvejeddjiin Amerihkás 1800-logus. Son bijai olbmuid geaid áiggui govvet, neaktit juogalágan rolla govain, nu gohčoduvvon <em type="italic">staging </em>. Son anii kemikáliaid ivnniid ráhkadit ja olles eallima govvii álgoálbmotgovaid. Son govvidii 1800-logus <em type="italic">The Vanish Race-Navaho </em>. Jurdda dan áigge lei ahte álgoálbmogat leat jávkame, 47 danne fertii sin olu govvet (Jensen 2016). Ulbmil stellet doaimmaid ja rollaid olbmuide govain lei ahte doalahit sin dološ áiggis. Dakkár jurdda lea čuvvon kolonisttaid miehtá máilmmi. Lea paradoksa ahte sápmelaččaid govvidit ja filbmet goađi luhtte ealloravddas, čájehit <span type="quote" xml:lang="nno">“Minutt for minutt”</span>-giđđajohtima ja govvidit boazodoalu lea hui dábálaš ja čáppat. Nu lea min iežamet mielas maiddái. Manne son govvideddjiid ja stáhta tv-kanála mielas ii leat seamma čáppa motiiva stellet sápmelaččaid ja herggiid dulvebuođu báldii? Olu sápmelaččat earenoamážit Gironis barget ruvkkes ja industriijas, muhto sii eai láve govvejuvvot nu olu? </p>
<p>Eai leat oidnon prográmmat gos ealuin johtet bieggamilluid meaddel? Dat rusttegat han gul heivejit sámi birrasii ja eai fastudahte guovlluid? Vai lea go nu ahte rusttegat goitge leat fastudeame guovllu govvideddjiid ja stáhta tv-kanalaid mielas maid, vaikko eai daja dan njuolgut? Oidno sin govain ja filmmain ahte lea čábbát sápmelačča govvidit ealoluhtte duoddaris, go ruvkebázahusgubaid bálddas. Dan vuođul sáhttá dadjat ahte dán áigge ain doaimmahuvvo dakkár <em type="italic">staging </em>, namalassii ahte sápmelaččat galget bissut doppe gos govvideaddji háliida sin leat ja boahtit oidnosii hámis maid sii háliidit. Bohccot ja sápmelaččat eai galggaše álohii oidnot buohkaid mielas, muhto lea hui vuogas go ihtet oidnosii dalle go dárbbašuvvo, dainnalágiin go dárbbašuvvo. Govvideaddji sáhttá dán oktavuođas mearkkašit eará ge autoritehtaid go dušše su gii stelle govaid dahje čállá olgomáilbmái sápmelaččaid birra. Dat sáhttet leat journalisttat, girječállit ja logaldallit. </p>
<p>Muhtomin heive sápmelačča govvidit duolvvasin Suoma juovlastálu guossin dahje bovdet čikŋan luoddagurrii lávuin ja herggiin go Hurtigruta turisttaid ruhtafámuin bohtet guossái.</p>
<p>Muitui bođii mátki maid ruvdnaprinseassa Mette Marit čađahii Hámmárfeastta gávpogis 2004:s. Son dajai mediai ahte dat mii garrasepmosit bázii millii mátkkis, lei go fatnasiin lahkonii gávpogii ja áicái doppe bohccuid ja čáppa luonddu. Son ii diehtán ahte juste bohccot leat maid olu gávpotolbmot beaivválaččat garuhit go sin liđiid borret ja gágirdit gáhtaid ala.</p>
<p>Dalle ii lean vuos áidojuvvon gávpoga birra, nu go dál lea.</p>
<p>Erohus 1700-logu luđiin dássážii lea ahte dál loktejuvvo ávžžuhus cosmopolitan-dássái.</p>
<p>Dološ áigge dat lei Krupata doahpaga nationalist-dásis (Gaski – deaddiluvvome 2017). Dat lea maid ethosákkastallan, go das čájeha čálli ahte son ovttaláhkái luoikkaha eará álgoálbmogiid dáhpáhusaid maid mii diehtit lea geavvan, nu go ahte leat tipiid boaldán ja goddán min oappáid, sin čiččiid čuohppan eret, mii lea teavstta 7. ja 8. linjá cealkka: <em type="italic">100 years back in the USA killed my sisters, cut their breasts away. </em>48 </p>
<p>Dat áššit eai leat sápmelaččaid dáhpáhusat ja teavsttas deattuhuvvo ge báiki <em type="italic">in the USA </em>gos massakrat leat dáhpáhuvvan. Lea goitge nu ahte go indiánaid vásáhusaid lokte oidnosii, de lokte maiddái sápmelaččaid sin searvái, čájehan dihte ahte mis ja sis leat ovttalágan oaivilat ja vuosteháhku daid áššiide. Retorihkka daid cosmopolitan-dási cealkagiin doibmet dainnalágiin sihke ethosargumeantan ja pathosargumeantan. Dan teavsttas šaddá maid nu ahte sápmelaš soaitá jurdilit ahte jur diekkár daguid eat leat mii vásihan, muhto mii fertet čájehit solidaritehta indiána oappáiguin ja vieljaiguin geat vásihedje goddimiid ja čiččiid čuohpahallamiid, ja veahkaválddálašvuođa sihke mánáid ja nissoniid vuostá. Garraset pathos- ja ethosákkastallamiid go dan dáidá leat váttis gávdnat. 9. ja 10. linjás daddjo ná: </p>
<p xml:lang="eng"><em type="italic">In Peru my brothers always stayed, shot down at home, but this was yesterday </em></p>
<p>Das čujuha ahte álgoálbmogat ain dulbmojuvvojit ja goddimat ain dáhpáhuvvet. Dadjá <em type="italic">dat lei ikte, ii ge 100 jagi áigi, </em>deattuhemiin ahte dilli ii leat ollenge buorre dál ge. Oaguhuvvon dat olmmoš ferte leat go ruovttus gottahalai, mii lea olbmo oadjebasamus báiki. Ii sutnje lean dorvu gos ge. </p>
<p>De boahtá fas geardduheapmi, <em type="italic">We are still here </em>, njeallje geardde, ahte mii leat ain dás. Mii eallit ja doaimmahit boazodoalu maiddái. Go mii diehtit ahte Sofia Jannok lea ieš boazosápmelaš ja beaivválaš boazodoalus mielde leamaš mánnávuođa rájes, de lea dat čielgasit mielde ethosappealla nannemis. Son dovdá dili, son bargá bohccuiguin ja dárbbaša eatnamiid dasa. Dat nanne jáhkehahttivuođa su teavsttas. </p>
<p>Musihkkavideos mainna Anders Sunnain vuittiiga álgoálbmotfestiválas Torontos 2016:s, lei boazu hui guovddážis. Go dán dutkamis analyseren dušše čállojuvvon teavstta, de in čilge multimediálalaš beliid duođi eambbo. Namuhan dušše ahte dat gávdnojit.</p>
<p>Suollagiid dáfus dadjá riibmahámis velá, <em type="italic">Steal our mother, thieves are not to blame. That’s when laws are written by the same </em>. Eadni lea eanan ja suollagat leat kolonisttat geaid ii leat ávki sivahallat jur dan sivas go sii leat ieža čállán lágaid mat legitimerejit suolavuođa, nu go </p>
<p>Áillohaš ge lea čállán <span type="quote">“Ruoktu Váimmus”</span>-divttas: <em type="italic">“Dat bohtet mu lusa ja čájehit girjjiid </em>49 </p>
<p><em type="italic">Láhkagirjjiid </em></p>
<p><em type="italic">Maid sii leat ieža čállán </em></p>
<p><em type="italic">Dá lea láhka ja dat guoská dunai..” </em>(Valkeapää 1985) </p>
<p>Nu dat joatkkašuvvá álggus lohppii. De boahtá sápmelažžii jurdda, movt nie sáhttá guoktiluššat. Návccahisvuođa bahča dovddut maid dat buktá, eai leat čilgemis. Dan ii dieđe eará go son gii lea insider-posišuvnnas (Smith 2012) ja nu ollašuvvá logosákkastallan teavsttas. Dat iežaset duolva gieđaiguin geaigguhit durde lágaid maid varranaga suorpmaiguin leat čállán, nu go daddjui ge divttas: <em type="italic">blood on greedy hands </em>. Nuoraid váimmuin badjána heahti ja vuosttaldanmiella dakkár eahpevuoiggalaš ja váivves dáhpáhusaid gullet. </p>
<p>Dán kapihttalis lean atnán teorehtalaš duogáža ođđaáigásaš vuostálastinmálliid stuorit servodatlaš ja kolonistalaš konteavsttas das mii lea geavvan sámi servodagas doloža rájes dássážii ja ohcan <em type="italic">We are still here </em>-divtta retorihkas ethos-, pathos- ja logosákkastallamiid. </p>
<p>Lean gávnnahan ahte gaskkustanmállet leat rievdan sámi árbevirolaš geažahallamis njuolggo ovdanbuktimii ja ahte vuostálastinmállet leat máŋggaláganat. Vuostálastinfáddá lea oktasaš vaikko kolonialisma olgguldas hámit leat rievddadan. Ja vaikko kolonialismma olgguldas hámit leat rievddadan, de lea dan ge ulbmil seamma. Álgoálbmogat galget ain čáhkket saji stuorit álbmogiidda vai sii besset ruđa dinet sisabahkkemiiguin.</p>
<p>Dán áigge leat ođđamállet deaivvadanbáikkit sihke virtuála ja fysalaš máilmmis.</p>
<p>Gaskkusteapmi manná birra máilmmi sihke neahtas ja go lávlut ja poesiijačállit ieža mátkkoštit riikkaidgaskasaččat lávddiin, álgoálbmotdeaivvademiin ja muđui. Sofia Jannoka teavstta <em type="italic">We are still here </em>-analysa ja retorihka lean čatnan álgoálbmotmetodologiijai ja servodatlaš ja historjjálaš kontekstii dutkančuolmma ektui. Dan teavsttas bohtet bonju fápmostruktuvrrat hui čielgasit ovdan, sihke staging-málle ja movt álgoálbmogat leat dulbmojuvvon áiggiid čađa. </p>
<p>Dán teavsttas lea ge dego ávžžuhus livččii vuhtii váldojuvvon. Das lea hui njuolggo vuostálastin mas ii leat čiehkádallan geažuhemiid duohkái. Lea baicca nuppeládje, das leat garra dadjanvuogit, cealkagat ja sánit maiguin olaha guldaleddjiid nuppe bealde ábi. Dat ahte musihkkavideo dáinna lávlagiin lea vuoitán álgoálbmogiid stuorimus filbmafestiválas gilvvu</p>
<p>Torontos 2016:s, ferte leat nana duođaštussan ahte teaksta su retorihkainis lea doaibman 50 <em type="italic">cosmopolitan- </em>dásis mii teoriijaoasis čilgejuvvui. Dakkár teakstabuohtastahttima ulbmil mii dahkko <em type="italic">We are still here </em>-teavsttas, lea trans-Indigenisma. Leat nu olu álgoálbmogat máilmmis ahte šaddá váttis akto ovtta álbmogii ollislaččat doaimmahit iežasovddideami. Lea váttis máilbmái akto olahit ja loktet dási nu go son gohčoda <em type="italic">nationalist </em>dásis <em type="italic">cosmopolitan </em>dássái (Cox 2014:378). Danne lea <em type="italic">trans-indigenous </em>vuohki buorre, dat vuohki mii dán lávllateavsttas lea, nappo álgoálbmogiid buohtastahttin nu go dahkko omd, bohccuin ja bisoniin, tipiin ja lávuin, jna. Dakkár vugiin nanne earenoamážit ethosákkastallama, danne go čájeha eará álgoálbmogiidda ahte son dovdá dili, son lea ieš doppe, vrd. insiderposišuvnna (Smith 2012) ja nanne ahte sis lea dego oktasaš soahti. Bálkkašupmi attii olu fuomášii máŋgga riikkas. </p>
<p>Geaid dáinna retorihkain háliida jorgalalahttit, dáidá leat oarjemáilbmi, USA kolonisttat, eará álgoálbmogiid kolonisttat ja eiseválddit. 4.4 Leat go friija? – Analysa Niko Valkeapää lea Suoma beale sámi artista. Son lea almmuhan 6 CD ja lea olu bargan sámi musihkain. Son lea vuoitán máŋga stuora bálkkašumi Norggas, ee. <em type="italic">Spellemannsprisen </em>2003:s ja guokte <em type="italic">Folkelarm- </em>bálkkašumi <em type="italic">. </em></p>
<p>Lávlaga lean válljen danne go das lea miellagiddevaš perspektiiva das geasa teaksta orru oaivvilduvvon. Das manná njuolggo dadjanmálle ja geažuheapmi giehtalaga. Lea dušše okta cealkka mii álgogeahčasteamis muitala dat lea politihkalaš lávlla, namalassii <em type="italic">Mana cealkke daidda ahte min eatnamiidda ii leat dušše beare boahtit hearjidit. </em>Das lea olu miellagiddevaš dulkonmunni go das leat fiinna, poehtalaš vearssat ja refreaŋga lea garra, čielga gohččun. </p>
<p>Teavstta lea Niko Valkeapää <em type="italic">Ráfi </em>nammasaš skearrus (Valkepää 2015) ja lea dáinnalágiin: </p>
<p><em type="italic">Leatgo friija boađátgo dán ija hálidat g’on sisa leatgo leamaš doarvái olgun dál </em></p>
<p><em type="italic">Galbmon, </em>51 <em type="italic">leatgo don ollásit galbmon čoaska ijas leatgo leamaš doarvái seavdnjadis </em></p>
<p><em type="italic">Mana cealkke daidda ahte min eatnamiidda ii leat dušše beare boahtit hearjidit </em></p>
<p><em type="italic">Leatgo goikan, </em></p>
<p><em type="italic">Leatgo gáldut nohkan </em></p>
<p><em type="italic">Leat gal dáidán gožžan </em></p>
<p><em type="italic">Iežat juhkánčázi duolvvidit </em></p>
<p><em type="italic">Nelgon, bearehaga čergon náleheames eanan siste leatgo don dál vánddardan </em></p>
<p><em type="italic">Mana cealkke daidda ahte min eatnamiidda ii leat dušše beare boahtit hearjidit </em></p>
<p><em type="italic">Leatgo friija boađátgo dán ija hálidatg’on sisa leatgo leamaš doarvái olgun dál </em></p>
<p><em type="italic">Mana cealkke daidda ahte min eatnamiidda ii leat dušše beare boahtit hearjidit </em>52 4.4.1 Teavstta pathos-, logos- ja ethosákkastallamat gehččon konteakstuála vugiin </p>
<p>Analysa álggahuvvo retorihka guorahallamiin ja dasto joatkkán analyseret insider-posišuvnna geahčastagain ja konteavstta reflekšuvnnaiguin. In dattege guođe retorihka oalát loahpas ge.</p>
<p>Lávlaga namma lea <em type="italic">Leat go friija </em>? Vuosttaš linjá lea seamma go lávlaga namma ja vuosttaš vearssas leat njeallje gažaldaga. Vuosttaš lea gažaldat nubbái ahte lea go dat nubbi olmmoš friija. Dakkár jearaldaga dieđusge ii jeara nuppis eará go jus lea eahpádusas áššis, jus ballá ahte nubbi lea čadnojuvvon juoga masa, juoga man dillái dahje juoga man oaivilii, dahje vaikko muhtun olbmo stivrra vuollái, oskui, searvái dahje dakkárii gos ii beasa ollásit friddjan eallit. Friddjavuohta lea juoga mii lea buorre. Das lea dovdduid birra sáhka, dat lea olbmo buorre sávaldat alcces ja nubbái. Friddjavuođadovdu lea buorre ja ulbmillaš. Go lea dovdduid lihkastahttin, de dat lea pathoságga. Olmmošvuoigatvuođain ge nannejuvvo buorre morála. ahte olbmos lea, dahje berre goit leat oaivilfriddjavuohta, oskkufriddjavuohta jna. Dat sáhttá dan vuođul doaibmat maid ethosággan go sávvá nubbái dakkár buori dili. Aristoteles gohčodii dan buorre morálalaš karakteran, areté (Kjeldsen 2016:115). </p>
<p>Nubbi jearaldat lea <em type="italic">boađátgo dán ija? </em>Das lea muhtun gii lea juogo maŋŋonan vánddardettiin, dahje geas lea dáhpi ihkku vánddardit. Sáhttá maid leat muhtin gean lea hirbmosit vuordán, beaivvi beaivvi maŋis. Ja de jurddaša ahte boahtá go dan botta go ieš lea oađđime, namalassii soaitá boahtit fáhkkestaga ja dasa orru muitaleaddji illudeame. Ii leat goit baluin vuordime, vaikko ihkku vánddarda. <em type="italic">hálidatg’on sisa? </em>Jearrá dasto <em type="italic">, </em>ja vel <em type="italic">leatgo leamaš doarvái olgun dál? </em></p>
<p>Dán vuođul sáhttit jurddašit ahte soames lea leamaš ja lea ain olgun, gii ovdal lea leamaš siste dan olbmo fárus gii dál vuordá su boahtit. Persovdna gii teavsttas hupmá, vuordá dan nuppi boahtit dahje jorgalit su guvlui. Dat lea lagas olmmoš, gii orru juo doarvái leamaš ruovttu lieggasa, ustitvuođa dahje vaikko ráhkisvuođa olggobealde. Iešdáhtus orru vuolgán. Jus livččii ávžžuhuvvon mannat dahje vaikko gevrehallan eret, de ii livčče nu vurdojuvvon fas boahtit ruovttoluotta. Čielggas goit lea ahte muitaleaddjis lea garra áibbašeapmi dan olbmui gii lea dego spiehkkasan dahje mannan doarrás. Eaba soai oro čielggadan áššiid ge, go muitaleaddji ii dieđe dan háliidusa gii lea manus. Ii dieđe háliida go sisa, dahje háliida go su lusa oba ge. Su ovddasmoraš joatká nuppi vearssas: 53</p>
<p><em type="italic">Galbmon, leatgo don ollasit galbmon čoaska ijás, leatgo leamaš doarvái seavdnjadis </em></p>
<p>Das gullat ahte dat nubbi olmmoš lea vánddardan čoaskásis ja seavdnjadasas. Sáhttá leat galbmon, go liekkas lea váilon. Dán teakstaoasis boahtá dan guovtti olbmo guovtteoaivilvuohta ovdan. Mii diehtit ahte servodagas eai leat buot olbmot ovttaoaivilis luonddusisabahkkemiid hárrái. Dat mii nuppi mielas lea čoaska idja, dahje nu go teavsttas daddjo, <em type="italic">hearjideapmi </em>, sáhttá leat nuppi olbmo mielas buorre ja liekkas. Danne ii soaitte ge háliidit boahtit, vaikko nuppi mielas lea galmmas, seavdnjat, čoaska idja jna. Jus háliida industriála bargosajiid, de atná industriija ovdáneapmin ja buorren, ii ge ane dan <em type="italic">hearjideapmin </em>. Muitaleaddji ovddasmorašdovdu nanne maid buori karaktera, dakko joatká ethosákkastallan diskurssa siskkobealde. </p>
<p>Muitaleaddjis gohččun dan nubbái gean lea vuordán:</p>
<p><em type="italic">Mana cealkke daidda ahte min eatnamiidda ii leat dušše beare boahtit hearjidit </em></p>
<p>Diet oassi, refreaŋga, ii leat šat eahpečielggas ja poehtalaš. Das lea čielga, njuolggo ja garra gohččun. <em type="italic">Hearjidit </em>lea njuolgut fasttit meannudit ja bahodagain billistit, jalga váldit buot. Ii das earuhuvvo šat mihkkege. Olmmoš gii omd. hearjida viesus, hušku jalga buot masa lahkona. Ii dat seastte maidege, ii ge jurddaš duon son várjala vai ii cuovkan. Billista baicca buot. </p>
<p>Dakko boahtá dego čilgehus mii lea dáhpáhuvvan. Olmmoš gean lea vuordán, orru dego dakkár geas lea oktavuohta daid nuppiiguin, namalassii sisabahkkejeddjiiguin. Dearvuođaid han olmmoš dábálaččat cealká sin mielde geaid diehtá mannet sin lusa geaidda dearvuođat celkojuvvojit ja geain lea čanastat daid olbmuide. Dás orru leame nu ahte vurdojuvvon guossi, gii lea seavdnjadasas vánddardan, lea dakkár guhte sympatisere sisabahkkejeddjiiguin.</p>
<p>Gohččun ahte mana ja cealkke sidjiide daid dearvuođaid, čájeha ahte persovdna gii dan dadjá, atná alddis dan mađe válddi dahje lea dan mađe oahpis sutnje gean gohčču, ahte sáhttá gohččumiin sáddet dan nuppi ruovttoluotta garra dearvuođaiguin. Dakko čájeha maid ahte son váldá ovddasvástádusa, mii čájeha buori morála, mii fas lea buorre ethosákkastallan.</p>
<p><em type="italic">Leatgo goikan, leatgo gáldut nohkan. </em>Dien njealját vearssas ihtá álgoálbmotjurddašeapmi čielgaseappot ovdan ja dákko álgá dát analysa váldit sámi <em type="italic">insider </em>-perspektiivva, muhto retorihkka joatkkašuvvá. Dás čilgejuvvo ahte olmmoš ferte vára váldit eatnamiin. Jus dan ii daga, de nohká riggodat. Gáldut goiket ja nohket, ležžet dál guohtuneatnamat, jávrrit, jogat ja 54 eará riggodagat <em type="italic">. Leat gal dáidán gožžan, iežat juhkančázi duolvvidit </em>. Dás sáhttá máhccat vuosttaš vearssa analysai fas, gos jearai leat go leamaš doarvui olgun dál. Olmmoš guhte lea olgun, lea oktii leamaš siskkobealde, dahje <em type="italic">insider- </em>posišuvnnas. Ii muđui livčče nuktalan su ahte iežas juhkančáhcái gožžá. Son bargá juoidá bahá iežas vuostá, juoidá mii lea goarádussan iežas álbmogii. Lea ávžžuhus ahte fuomášit vearrivuođa mas ieš lea mielde. Millii boahtá dološ sámi diiddastallanvuohki mánáid bajásgeassimis. Ovdalaš áigge lávejedje mánáide diiddastallat ahte gii čáhcegáldui gožžá, áigu ieš heavvanit dan seamma ádjagii dahje gáldui. </p>
<p>Mánát balddáskedje dakkár vejolaš ráŋggáštusain ja dat lei mielde eastadeames bahádaguid.</p>
<p>Dat lei dieđusge konkrehta hehtten dihte juhkančázi nuoskkideami, go mánát ledje unnit ja sáhtte fuobmát diekkáriid bargat. Diiddaid ulbmil han lei eastadit bárttiid ja lihkohisvuođaid, muhto almmá hehppetkeahttá ja sivahalakeahttá mánáid. Ii dárbbašan bealkit ii ge sivahallat go diiddain baicca lei hehttendoaibma. Mánát dáide diiddaid várrehusa ja balddiheami muitit buorebut go dušše oppalaš várrehusaid? Dasto das lea sápmelačča duppalkommunikašuvdna maiddái go das lea abstrákta bealli, nu go dán ge lávllateavsttas. Dákko boahtá retorihkka fas sisa. Muitaleaddji viggá jorgalahttit dan nuppi pathosákkain dahje dovdduid lihkastahttit; viggá oažžut vuostehágu badjánit sus ja fuomášuhttit man lusttuhis dahku lea nuoskkidit lagas birrasa ja luonddu mas ieš beaivválaččat dárbbaša ávkki, dego juhkančázis dahje iežas guohtuneatnamis. Diida fievrreduvvui dán lávllateavsttas mánnávuođas rávis olbmo eallimii.</p>
<p>Muitaleaddji háliidivččii ahte dat nubbi galggašii heaitit dieid daguid ja jorgalit baicca buoret guvlui.</p>
<p>Lea paradoksa ahte daid beivviid lea El Salvador vuosttaš riikan máilmmis gieldán buot ruvkedoaimmaid obanassiige sin riikkas juste danne go ruvkket bustávalaččat daddjon nuoskkidit juhkančázi, eai ge buvtte maidege buriid riikii (Dagens Næringsliv 2017).</p>
<p>Dat mii dán teavstta dahká nu miellagiddevažžan ja earalágánin go eará sámi politihkalaš lávlla- ja ráppateavsttat, lea ahte dát orru hástaleame eará guldaleddjiid go kolonisttaid. Dan sáhka manná olbmuide geat gullet álbmogii geain eatnamat váldojuvvojit eret, geat goitge sympatiserejit luonddunuoskkideddjiiguin. Das ferte leamaš mekanisma duohken go olmmoš čuovvola sin geat háliidit sisabahkkemiid sámi guovlluide. Dat sáhttá leat nu ahte čuovvu politihkalaš bellodatustibiid ja oaivvilda seamma go maid sii dahket. Dat sáhttá leat bargosajiid sávaldat guovlluide, maid čáhcerusttegat, ruvkedoaimmat dahje bieggamillot soitet buktit. Dat sáhttet leat buorit bealit geainnuid mat huksejuvvojit guovlluide, ahte álkit 55 šaddá vánddardit dakko. Mii sáhttit das máhccat teoriijaoassái mas lei gažaldat gii stivrejuvvo oaidnemeahttumit nubbái siskkáldasat sámi servodagas? Šaddá nu go Graham Smith dadjá, álbmot joatká ieš koloniálismma iežaset ektui, nugohčoduvvon hegemoniija. Sáhttá go sápmelaččaid gaskkas leat nu ahte kolonialismma ulbmil ain ovddiduvvo čalmmekeahtesvuođas? Sáhttá go leat nu ahte soames lea diehtemeahttunvuođas stivrejuvvome nubbái, vrd. ovdalis čilgejuvvon fránskalaš sosiologa Pierre Bourdieu doxa ja opiniona modealla (Gaski, 1991:140-141). Ferte goit leat juoga motiivan go olmmoš iežas juhkančáhcái gožžá. Dat dieđusge lea metaforalaš dadjanvuohki dasa go iežas guovlluid doarju nuoskkidit. Mii muitit ovdamearkka teoriijaoasis gos mearrasápmelaččat dorjot ruvkebážahusluoitima boazoguohtuneatnamiidda Riehppovuonas Nussira ruvkedoaimma oktavuođas. Nuppeládje ges dorjot boazosápmelaččat ruvkebázahusluoitima vutnii vai ii billis guohtuneatnamiid. Diekkár gižžu šaddá go iežas juhkančázi duolvvida. <em type="italic">Leat go friija </em>-teavsttas orru čálli čielgasit doaimmaheame retorihka eará sápmelaččaide giela bokte. Dat šaddá measta dego siskkáldasdálkkodeapmin. Retorihkain lea vejolašvuohta olahit rievdadusa iežas lagas servodagas jus guldaleaddjit jorgalit oainnu ruvkedoaimmaide ja eará sisabahkkemiidda. Ethosákkastallan dán teavsttas lea go muitala son lea juo siskkobealde. </p>
<p>Son lea lieggasis ja lea dat gii sáhttá luoitit sisa dan guhte seavdnjadasas vánddarda. Son geardduha golmma geardde teavsttas ahte dat leat sin eatnamat; Mana cealkke daidda ahte min eatnamiidda ii leat dušše beare boahtit hearjidit. Maiddái ovdalis semántalaččat čilgejuvvon sátni <em type="italic">hearjidit </em>addá assosiašuvnnaid mat leat dovdduide čadnon, ja doaibma dainnalágiin pathosággan. Politihkkárat leat gul demokráhtalaččat čoahkkinastán; plánen, gulahallan ja sávvan ahte doaimmat boađáše johtui nu go sii leat mearridan. Mediain maid lea oidnon go departemeanttas loahpalaš lobit bohtet, de sii skoalkalit champagnelásiid oktii ja ávvudit. Sin beljiide čuodjá <em type="italic">hearjidit </em>oalle negatiivalaš sátnin áigumušaid birra maid sii leat demokráhtalaččat doaimmahan. Okta sátni čuohcá garrasit dan ektui lea go olmmoš siskkobealde vai olggobealde ovtta diskurssa. <em type="italic">Hearjidit </em>lea billistit beroškeahttá váikkuhusain; cuovkut, rigeret ja fasttit meannudit. Olmmoš guhte háliida industriija lundui, ii jurddaš dan hearjideapmin, baicca ovdáneapmin. </p>
<p>Viđat vearssas vuosttáš linnjás lea dušše okta sátni: <em type="italic">Nelgon. </em>Lea álki, muhto goitge nu váttis eallit dan mielde ahte luondu lea vuođđun buot eallimii. Jus dan goaridit, de loahpas ii leat šat 56 maid borrat sáhttá. Ann-Jorid Henriksen lávlu ovtta lávlagis <span type="quote">«it sáhte borrat ruovddi, it ge plastihka»</span> ja dat lea ge vuogas muittuhus olbmuide. Ii politihkalaš digaštallamiin láve sáhka movt eatnamiid gáhttet vai leat seammaláganat 500 jagi geahčen go dál. Dakkár ságastallamat eai leat suohkanstivrraid áššelisttuin goassege. Doppe leat áššit gokko oažžu hukset ođđa bievlavuodjingeainnuid, guđiid jávrriide viiddidit vuodjinlobiid, guđiid guovlluid sáhttá ođđa huksemiidda juolludit, jna. Riikkadási politihkkárat ságastallet movt eambbo el-biillaid oažžut atnui riikkas, ga dat eksosain eai nuoskkit luonddu ja boaldámuša eai dárbbaš. Eai ságas ahte ruvkkiin ferte viežžat veaikki veaikestráŋggaid biillaide ja čáhcefámuin dahje bieggamillofámuin elrávnnji háhkat. Báhtterat mat adnojit biillaide, eai ge dáidde leat mirkkuid haga. Bieggamillofápmu lea ruoná fápmu sin mielas ja juoga mii ii goarit luonddu. </p>
<p>Eai jurddaš ahte bieggamillovalvvit leat goarádussan boazodollui ja bohccobiergobuvttadeapmái. Dat lea ođđaáigásaš ruoná kolonialisma, mii duođai lea guoktiluššan, leaš dal dihtomielalaččat dahje ii. Teavsttas sátni <em type="italic">nelgon </em>addá assosiašuvnnaid mat eai leat nu buorit. Dat lea dovdduide čadnon ja doaibmá nappo pathosággan. <em type="italic">bearehaga čergon – </em>dat orru vuot dego nuktaleapmi sutnje geainna muitaleaddji ságastallá teavsttas; leat gul reageren juogaládje movt it livčče galgan dahkat, soaitá bearehaga čergon, namalassii huikán eará áššiid ja vel sympatiseren singuin geat leat váldán min eatnamiid. </p>
<p>Vejolaččat lea bealkán sin geaiguin ii leat ovttaoaivilis. Dál oainnát bohtosiid das: min eatnamat leat šaddan náleheapmin, gos ii leat šat heagga: <em type="italic">náleheames eatnan siste leatgo don dál vánddardan </em></p>
<p>Ii nálehis eatnamis ovdán šat mihkkege. Sisabahkkemiid geažil rivdet guohtuneatnamat ja bohccuiguin šaddet guođđit eatnamiid gosa geainnut, togamáđijat, ruvkedoaimmat, dulvebuođut ja bieggamillot leat huksejuvvon. Go nálehuvvá, de eai šatta šat omd. miesit.</p>
<p>Muitaleaddji orru sivahallame dan nuppi dan dáfus ge, go <em type="italic">vánddarda </em>doppe, muhto ii oainne áššiid nu go dat duođai leat. Ođđaáigásaš kolonialisma sáhttá leat nu oaidnemeahttun ahte olmmoš guhte vánddarda guovllus, ii oainne mii geavvá. Dat ii dárbbaš leat dušše ruvkedoaibma dahje čáhcebuođđu. Omd. leat eiseválddit getkkiid ja albasiid merken elektrovnnalaččat, vai sáhttet statistihka bokte lohkat galle čivgga šaddet nális juohke jagi. Jus orrot veahášge unnume, de sáhttet lasihit náli daid guovlluide fas. Maiddái goaskimiid leat seammaládje suodjalan. Dat lea juoga maid duođaštit sáhttá, loguiguin ja statistihkain, ahte 57 lea go nállái vai náleheapmi. Dan sáhttá logosappeallan atnit ja dat dahkko maid, muhto ii boazosápmelažžii ávkin, dušše stáhtii. </p>
<p><em type="italic">Náleheapmi </em>lea juoga maid sáhttá duođaštit, danne dat sáhttá leat logoságga. Boazosápmelaš láve imaštallat manne son galgá biebmat boraspiriid iežas priváhta misiiguin. Leat olu eahpevuoiggalašvuođa dovddut čadnon daid áššiide ja sáhttá maid jearrat lea go ekologalaš dássedisvuohta go diktet boraspiriid leavvat eatnamiidda gos ovdal lunddolaččat eai leat gávdnon. Olmmoš, homos apiens, viisámus buot heakkalaččain lea industrialismma rájes jávkadan badjel beali máilmmi ealli- ja šaddošlájain (Kuokkanen 2009:161.) Go olmmoš ráhkada eahpedássedisvuođa lundui, de dat lea ekologalaš kolonialisma. Gal sápmelažžii lea ilgat jurddašit ahte stáhta, dat seamma ásahus mii háliida unnidit boazologu, mii háliida čáhkket saji industrijii, maiddái stivre boraspirelogu. Dat muittuha muitalusa bohkká birra guhte galggai hávvárseahka geahččat. Olu oasit čájehit eahpevuoiggalaš ja bonju fápmostruktuvrraid historjjás. Seamma absurda go historjjá guorahallá maŋosguvlui. Gii dán áigge livččii jáhkkán ahte sámi nissongahpira sisa jáhkke neavrri čákŋan ja danne bolde daid? </p>
<p>Gii livččii jáhkkán ahte sápmelaččaid bolde dolas dahje bálkestedje merrii, geđggiid vel čatne deaddun vai buorebut vuodju, go lohke sin noaiddástallat? Ahte oaiveskálžžuid mihtidedje duođaštan dihte ahte sápmelaččat eai leat nu jierbmát go sii? Ahte diekkár primitiiva dagut sáhttet dáhpáhuvvat álbmoga vuostá gean ieža navde primitiivan? Ahte juoigan ii lean lohpi vel 1970-logus Guovdageainnu skuvllain ja ahte sápmelaččat ieža čuovvoledje gildosa?</p>
<p>Čuovvoleapmi lea ge dat maid Graham Smith (2003) gohčoda hegemoniijan:</p>
<p xml:lang="eng"><em type="italic">Hegemony is a way of thinking – it occurs when oppressed groups take on dominant group thinking and ideas uncritically and as ’common-sense’, even though those ideas may in fact be contributing to forming their own oppression. It is the ultimate way to colonize a people; you have the colonized colonizing themselves! </em></p>
<p>Jođáneamos vuohki koloniseret ovtta álbmoga, lea oažžut iežas dan álbmoga bargat dan badjelii, dainnalágiin ahte álbmot adoptere kolonisttaid jurddašanvuogi. Perspektiiva lea juste nuppeládje dán lávllateavsttas. Das lea siskkáldas perspektiiva mii čujuha hegemoniijai siskkáldas sámi servodagas. <em type="italic">Leat go friija- </em>teavsttas lea earalágan muitaleaddjiperspektiiva ovddit teavsttaid ektui mat leat analyserejuvvon dán dutkamis. Dán teavstta muitaleaddji jearahallá njuolggoságastallama bokte nuppi persovnnas movt dilli dál lea su guovdu 58 luonddusisabahkkemiid ektui. Muitaleaddjis lea ovddasmoraš dan olbmui guhte ii leat vel siskkobealde sámi luonddugáhttenáššiin ja buohtastahttá dili čoaska ijain goarránanláhkái dilis. Son nuktala dan olbmo guhte ii doarjjo iežas álbmoga ja sáhttit jearrat geasa son dát sáhka lea oaivvilduvvon ja mii lea duogášjurdda? Teaksta ii oro dan vuođul manname kolonisttaide, muhto baicca nuppi sápmelažžii </p>
<p>Ovtta ládje šaddá ášši siskkáldas fápmogilvun sápmelaččaid iežaset gaskii, fápmogilvun mii goazada sámegiela ovdáneami. Šaddá nu go Smith dadjá, álbmot joatká koloniálismma dan bokte ahte dan ulbmil ain ovddiduvvo čalmmekeahtesvuođas. Soames sápmelaš lea čadnon omd. dáčča politihkalaš bellodagaid guovddáš oaivilii mas háliidit Sámi guovlluid industriáliseret. Stuoraservodaga fápmostruktuvrrat leat nu cieggan jurddašeapmái ahte olmmoš ii oainne šat boasttuvuođaid das (Graham Smith 2013). Sáhttá go dát teaksta <em type="italic">Leat go friija </em>leat ovdamearka dasa ahte soames guhte eahpiduvvo leat friijan, lea diehtemeahttunvuođas stivrejuvvome nubbái, vrd. ovdalis čilgejuvvon fránskalaš sosiologa </p>
<p>Pierre Bordieu doxa ja opiniona modealla (Gaski, 1991:140-141)? Bonju fápmostruktuvra boahtá dán teavsttas ovdan sihke siskkáldasat álbmogis ja maiddái stuoraservodaga dáfus sámi álbmoga ektui. 4.5 Ruovdestállu</p>
<p>Ailu Valle lea Suoma beale sámi artista gii čállá teavsttaid ja ráppe daid. Son lea almmuhan guokte CD ja lea ee. ráppen Tråantes 2017:s. <em type="italic">Ruovdestállu </em>lea ráppa mii lea almmuhuvvon </p>
<p>CD:s <em type="italic">Dušši Dušše Duššat </em>(Valle 2013). Sus lea anárlaš artista Amoc mielráppejeaddjin dán lávlagis ja danne lea okta oassi teavsttas anárašgillii. Das siteren anárašgillii ja analysas čilgen davvisámegillii osiid maidda čujuhan. Teavstta lea Martta Alajärvi dán analysa várás jorgalan davvisámegillii. <em type="italic">Ruovdestállu </em>lea oassin dutkanmateriálas olu metaforaid, allitterašuvnna ja vuogas dadjanvugiid dihte maid lea miellagiddevaš analyseret. Teaksta lea dáinnalágiin: </p>
<p>Ruovdestállu</p>
<p><em type="italic">Gulatgo don mo dat ovssiid dodjet? gulatgo don mo dat rokkiin bohket? gulatgo don… </em>59 <em type="italic">gulatgo ryevdistáálu vuoi dáid mánálaš jurdagiid bohtosiid mášenat riegádan mášohis rohkosiin oarjenieguin riegádan ruskkat hutkiid háluid ii čorge gusttain várrugas dainna maid hukse šearrámusge šlántte suoivanat áiggi miel jukset duhtameahttunvuođa botnihis gáivvo ii dieva vaikko mo skurbbat ja goaivvot ruovderokkanat rogget nohkki oljju ja vel jolgejit golgi táŋkkain mearaid molljut sávrres neavrrit buđđot jogaid ja jávrriid levvet fievrredit togain hávrres hovrriid áimmus ruovdegarját girdet gehtegiin mehciid bealdduid vuol sirdet ruovttu roakčut reakčanan ruvddiin ráiskemin njeaidimiin vuoigŋi vuvddiid hávvaluvvan eana savvo nu hihttásit go nuoská vuovdá jámma spihkáriid skihpárii smierru eana čierru oktii goddinvearrun ávki gaskaboddii hilgut ja guođđit ruovderuskkaid ruostut suohppádiŋga duostilit vásttu duostu buoret bivdosat, dipmásut dovgosat čuovvumušat dovdosat, šluhttetmeahttun čovdosat nohkágo ealliid váimmus fápmu go bombbain leavva áimmus jápmu gánnehahttin rabmojuvvon váimmusfápmu gapmu galbma soađis, olbmo duššadanhapmu bákteloamus nohket mehterat, de daga rehkega, ná čehpet ehpet šat beasa nuppádassii duipet go njiellabehtet jieris vierisin dieđu ehpela big bang! šoodâi puoh energia puohvuotân mii2 lii ovttuu lamaš-uv tun kii haldâšah tuulâ, kuldâl, maailm ij taarbâš tuu mun lam äigi, lam čuovâ, lam evoluutio gravitaatio, 13 dimensiod, mun lam avalâš fuusio </em>2 Anárašgiela teavstta davvisámegiela jorgalus lea mielddusin. 60 <em type="italic">máttááttâs: ij taggaar lah ko kristus, allah tei sáttán ko peivi lii tii immeel, iberdem lii vástádâs juáhhást lii tárbu siäiludiđ geenijdis kuittâg ulmuu eellim lii tego kuuđhâpeesist lii kalga tutkâđ ulmuu luándu pyerebeht vistigkis olmooškodde lii tuše ohtâ superorganismi evoluutio lii kišto, vijses apina lii feilejum iskos 2elleešlaajâ mii nävlee kyeimis riistân aneh epiluándulijd áárvuid, lojodeh ryevdistááluid jieijâs táárbun uárjudeh joba luándu veikkâ luándulávt olmooš ferttee soottâđ já tuárudiđ te tondiet puátteevuođâst tellus jorá ihepuudâid kuárusin gánddažat čohkkejedje ruovdestáluid reaŋgan ollašuhttit sin ráđđenháluid vuoitit luonddu ja luonddulágaid muhto stálut ellet daid seamma lágaid salain isit dál reaŋgan šleaŋgasan iežas fáŋgala sreaŋgaáidái heaŋgasan ii stáluin ábut olbmástallat jus vajálduvvá almmáštallat duolva duopmár duomu duoppidit bastá go gággit eai duostta gáskit duorggu rastá doarridit doarjaga, doappargávpi čoarrá duvssáris duvhlláriin dušši doarrát masa adno dieđaalbmáid čehppodat ja suonat go duohken mearrideaddjiid behttosat ja juonat objektiivvalaš subjeavttat subjektiivvalaš objeavttain vásttuheamet veahkkát dutket gudnijahtekeahttá ribahit dieđuid dohko gos mihkkige ii reahkká čiehkádit doahpagiid duohkái go duogážis duođalágan duođa duohpá lása vuostá girddašit čurrotduonat vaikko uksa vuordá caggut guoras dieđamáilmmi siskkáldas gilvu oktasaš buori mihttomeari hilgu </em>61 <em type="italic">juksosiid duohkai álki čiehkádaddat muhto dieđu siepman beahkáladdá iige dat mii dohkkehuvvo oktasaččat duohtan dábálaččat deaivva duohtavuođa buohta eai vávjálasat doarvái dávjá ja de vieggasit hárjánumi fávlái oarjji feaillaid badjel ceavzima lávki dutkat dakkára mas albma láhkai ávki ruđa ruvaš sehkke šuvas, čuozáhahkan márkanortnega hehttehusat teknihka galggašii heaitit hutkamis dassái go ruhta ii šat mearrit dutkamis dološ viisodagat hárdet riebuid áššedovdiid statistihkat badjel árbedieđu dutket oahppása dego apmasa vuolggasaji mielde máilbmi rahpasa go menddo guhká guorrá ovtta bálgá gájálgá, čalmmehuvvat álgá hutkon čoavdagat, govahallon lohkat eai ádde goas nohkka, vel vigget badjel čohka bohtosat álo maŋŋonan bihtážat anus eahpedárkilis rájálaš mihttárat duođat dollet deaivása dušše dihto mahttái go fas ođđa ovddas njeaidásit eahpedárkilvuohta rehkegiin go luonddulágat málejuvvon bissovažžan diehtaga devnnegiin ii boarrasamosge biso báikkis beare jearaldat jearrit bissot issoras smáitin go ohccit leat sieluhuvvan dálážis bohccit leat njieluhuvvan vuollegisvuohta diehtagis vajálduvvan go dan šattuide vuojulduvve jábálduvvat čuvvot teknologiija skárton gárttaid menddo fárttain láhppán álgo álggu árttaid eat luohte oskui, luohttit diehtagii šiehtadan vuohtekeahttá nuppiideaskka biehtadit objektiivvalaš čalbmái mosku go šattai allergiija albmái ja oskui oarjedieđa áigá girkus gáiddai váigadis mánnán muoras spaiggai ráigagođii árvvuid sierranana suorrin dan gaskka dan šattuid gerge geavahit buorrin gárgui gárgidan gárggiidit gárgŋin </em>62 <em type="italic">gárvvisin gárddohallan, garuhuvvon gáržin </em>4.5.1 Teavstta pathos-, logos- ja ethosákkastallamat gehččon konteakstuála vugiin </p>
<p>Ruovdestállu lea guhkes ja gelddolaš ráppateaksta. Das leat ráppašáŋŋera sánálaš dadjanvuogit guovddážis maid ovdanbuktá gievrras jietnageavahemiin. Teavstta diskursa lea vuosttaldit luonddusisabahkkemiid Sámis. Dás álggadettiin analyseren teavstta retoralaš vugiin ozadettiin retoralaš pathos-, logos- ja ethosákkastallamiid. Dat ákkastallamat johtet giehtalaga kontekstuála insider-posišuvnna analysain ja digaštallamiin. Holisttalašvuođa oainnuin ii leat vejolaš áibbas čavgadit sirret daid.</p>
<p>Retoralaš valljivuohta dáfus dat lea ideála teaksta analysai go das lea riggodat mas beassá doahput ja dulkot. Ii dákkár teavsttas leat vejolaš sánes sátnái dahje cealkagis cealkagii analyseret, muhto lea njulgestaga dárbbašlaš komprimeret ja geahččat osiid. Nu dagan ge viidáseappot dán analysas.</p>
<p>Teaksta lea hui guhkki ja das leat earenoamáš olu dadjanvuogit mat hervejit lávlaga. Dás sáhttá namuhit, vaikko in analysere musihkalaš beali duođi, ahte veahkkin retorihka ovddideamis lea dat mii geasuha guldaleddjiid; ráppen, beaktilis dadjanvuogit, lihkastagat, rytma ja mokta. Lassin boahtá konteaksta gos ráppa čuojahuvvo; konsearttas, festiválas, mediain ja mii veahkeha olbmo dovddidit ráppai ja fárrolaga earáiguin gullat ja <span type="quote">“digget”</span> dan.</p>
<p>Buot dat oasit nannejit teavstta retorihka pathosákkastallama go buot váikkuhit olbmo dovdduide ja jurddašeapmái gii lea boahtán guldaleaddjin. Ráppemis deattuha jietnadagaid ja stávvaliid; das leat olu allitterašuvnnat, omd. ja v uoigŋi v uvddiid . Das leat maid sátneriimmat, omd. nohkágo ealliid váimmus fápmu go bombbain leavvá áimmus jápmu . </p>
<p>Ráppemiin dadjá teavstta jođáneappot go omd. lohkamiin dahje lávlumiin. Guldaleaddji diehttelasas ii háhppet gullat ja guorahallat sániid ja cealkagiid sisdoalu ráppas. Ii das leat olu geardduheapmi ge mii veahkehivččii buorebut muitit sisdoalu. Ráppemiin dat johtá olles leahtuin ovddosguvlui almmá muitobáhpira haga lávddiid alde. Dat gullo das ja dalle go dat čuojahuvvo dahje ráppejuvvo lávddi alde, ja nohká fas jođánit. Poesiija ges lea čállojuvvon lohkama váste ja dan sáhttá ruoktot ovdan guorahallat. Dán oktavuođas lea ráppa retoralaš dimenšuvdna viidát go dušše sánit. Teakstačálli diehtá ahte ii čalbmeravkalanbottas nagot 63 teaksta iešalddis dahje akto bargat olahit rievdadusa guldaleaddji miellalágis. Son čállá dakkár vugiin mas bordá olu sániid ja stoahká gielain. Teavstta duohken lea jurdda olahit rievdadusa servodagas ja geahččalit guldeleddjiid oažžut mielde jurdagiidda mat leat teavsttain.3 Dás rájes analysas in namut daid musihkalaš beliid duođi eambbo, go analysa lea teakstaanalysa mas joatkkán retoralaš gaskaomiid dutkamiin.</p>
<p>Teavstta pathosákkastallamiid ulbmil lea vuosttažettiin lihkastahttit guldaleddjiid dovdduid dahje bidjat sin miellalági juoga man dillái dovdduid dáfus (Kjeldsen 2016:33). Dás čájehan ovdamerkkaid dakkár pathosákkastallamiidda.</p>
<p>Gažaldagat <em type="italic">gulat go don mo dat ovssiid dodjet? Gulat go don mo dat rokkiin bokkiin </em>leat jearaldagat nubbái, dego ohcaleame duođaštusa dasa ahte lea go jur duohta ahte ná geavvá, ahte ipmirdat go ášši seammaládje go mun, ahte gulat go don dan seamma go mun? Sus lea eahpesihkarvuođa dovdu, ii dieđe oažžu go luohttit nubbái. Orru háliideame vástádusa ahte leaba go soai seamma diskurssa siskkobealde. Lea go sudnos okta oaidnu das mii dáhpáhuvvá? Dat lea ovttalágan pathoságga, appealla mii guoská dovdduide ja dás háliida muitaleaddji oktavuođa dovddu guldaleddjiin. Dás doaibma retorihkka oktasaš dovdduid ja oktiigullevašvuođa nannemin. </p>
<p>Ruovdestállu, maid teavstta refreaŋŋas dadjá anárašgillii <em type="italic">ryevdistáálu </em>, lea industriija metafora. Vearssain lea dat seamma sátni davvisámegillii. Diet giellamolsun juste dan sáni dáfus refreaŋŋas sáhttá leat pathosákkastallan go áigu deattuhit ja nannetjuste dan sáni: <em type="italic">ryevdistáálu. </em>Dan galgá teavstta vuostáiváldi duođai fáhtet ja vaikko veahá balddaskit, danne dan galgá moatti gillii oažžut gullat. Pathosákkastallamiin orru áigume nuppi balddihit, ahte dál ii leat jur leaika go stállu boahtá. Dat lea ge teavstta namalassii industriijaguovlu mii lea boahtime sin eatnamiidda. Juoga lea dáhpáhuvvame ja muitaleaddji háliida boktit dan nuppi olbmo, háliida su fuomášuhttit ja jorgalahttit vai oaidná mii geavvá. </p>
<p><em type="italic">Duhtameahttunvuođa botnihis gáivvo ii dieva vaikko mo skurbbat ja goaivvot: </em>Dieid sániiguin geahččala muitaleaddji čilget guldaleaddjái man meariheapmi sin gáibádus lea, dahje nu go Paulus Utsi-rohki <span type="quote" xml:lang="smj">“Gáttehis gáddi”</span><span type="quote">”-divttas ge daddjo: “Sin dárbbus ii leat 3 Ieš dajai konsearttas Sámi allaskuvllas 23.02.17 ahte son lea giellabargi ja su bargu lea dekoloniseren. 64 geahči ge”</span><span type="quote">“Sin dárbbus ii leat 3 Ieš dajai konsearttas Sámi allaskuvllas 23.02.17 ahte son lea giellabargi ja su bargu lea dekoloniseren. 64 geahči ge”</span>. Guldaleaddji lea son geainna ságastallá, dat sáhttet leat olbmot lagasbirrasis ja servodagas. Sátnegeavaheapmi lea čalbmáičuohcci, nu go <em type="italic">šearrámus šlántte </em>maid jovssahallá suoivvanii. Dat čábbámus guovllut maid billistuvvojit. Dat fiidnámus šlánttet čáhpodit. Dat sáhttá maid govvidit dietnasa mii eahpevuoiggalaččat boahtá. Eahpevuoiggalaš lea ge álgoálbmotjurddašeami mielde go dienas galgá eaŋkilolbmuide boahtit oktasaš eatnamiin. </p>
<p>Siidda ja viiddis joavkku dehálašvuohta lei ovdal guovddážis, siidda eatnamat, ovttasbargu ja luonddu juohkin báikki olbmuiguin. Oarjemáilmmis lea hierárkkalaš organisašuvdna mii mearrida (Kuokkanen 2009:55). Dat dienas gal duođai lea čáhppes šlántte. Boahtá millii go eai seastinjurdagiin oba vánddar ge. Čábbámus duottar- ja vuotnaguovlluid dat billistit.</p>
<p>Livčče juobe skurčo, juovvás báikkiid ge váldán iežaset indistriija stoahkanšilljun, muhto dan eai daga. Dego válljejit vel daid buoremus guovlluid; čábbámus ráššaid bieggamilluide, čábbámus vuonaid ruvkebázahusaide ja buoremus guotteteatnama ruvkkiide. Sápmelačča mielas ii oba oro ge geahči eanaanistuvvamis, ii goit dan sápmelačča mielas gii doalaha sámi holisttalaš vuoiŋŋa. Dakkár sápmelačča mielas guhte ii daga dan, gal nektet ruvkedietnasat <em type="italic">šearrámusge šlánten </em>, nu go Ailu Valle ráppe, dahje buorre dienasin guovlluide. <em type="italic">ruovderokkanat rogget nohkki oljju ja vel jolgejit golgi táŋkkain mearaid molljut sávrres neavrrit buđđot jogaid ja jávrriid levvet fievrredit togain hávrres hovrriid áimmus ruovdegarját girdet </em></p>
<p>Teavsttas leat máŋga sánálaš dajaldaga; metaforat ja allitterašuvnnat: čujuha oljobohkamiidda mearas. Sáv rr es neav rr it lea metafora sisabahkkejeddjiide geat leat nu sávrrit ahte eai oro goassege váibame dahje vuolláneame, ain ođđasit ja ođđa vugiiguin geahččalit háhkat alcceseaset riggodagaid. H ávrres h ovrriid – hávri lea gierddohis olmmoš ja hoavri lea jalla, nappo gohčoda gierddohis jallan sin geat levvet miehtá luonddu ja billistit dan. <em type="italic">Ruovdegarjá áimmus </em>– dáidá helikopter geahčadeame guovllu ja kárteme maid doppe ain sáhttá viežžat. </p>
<p>Buot dat sánálaš ja muhtun saje allitterálalaš dadjanvuogit doibmet gielalaš gaskaoapmin.</p>
<p>Dasa lea ethosákkastallama dárbbašlaš. Dan ulbmiliin lea oažžut olbmuid guldalit sága maid retora ovdanbuktá, njulgestaga boktit guldaleaddji beroštumi (Kjeldsen 2016: 118). Dat lea áibbas dárbbašlaš eaktu olbmo oažžut gullat jus retorihka bokte áigu jorgalahttit gean ge 65 oaivila. Ethosappealla lea girku ge fuobmán dološ áiggi rájes, go lea sihke ávžžuhan ja muhtun áiggiid vel bággen ge, olbmuid mannat sáni gulamuttos. Retorihkka lea ahte go gullá, de loahpas jorgala sáni guvlui. Olmmoš ferte vuos gullat ja guorahallat, ovdal go vejolaččat juogo dahká oaivila áššis, dahje rievdada álgooaivila. Danne ii dáidde muitaleaddji, sárdnideaddji dahje ráppejeaddji ge sátneválljen soaittáhaga duohken. Mađi miellagiddevaččabut máhttá hupmat dahje mađi sánálaččabut nagoda dadjat, dađi buoret vejolašvuohta lea boktit guldaleaddji beroštumi, danne go muitaleaddji orru buorebut diehtime áššis. <em type="italic">Ruovdestállu </em>-ráppas goit orrot sánit lea vuđolaččat válljejuvvon. Olbmuide geat leat seamma diskurssa siskkobealde, lea dat sátneválljen buorre ethosappealla. Olbmuide geat leat eará oaivilis, sáhttet maiddái sánit darvánit muitui ja dáidá ge muitaleaddji retorihkka das ge ahte oažžut sin jorgalit ja ipmirdit váikkuhusaid. Sidjide maid doaibmá dat ethosákkastallamin. </p>
<p>Seammás ihtá <em type="italic">Ruovdestállu </em>-teavsttas hiphop stiila bures oidnosii. Das leat garra dadjanvuogit ja čuoččuhusat, dego <em type="italic">sávrres neavrrit </em>ja <em type="italic">hávrres hoavrrit </em>. Dat nanne retora jahkehahttivuođa go son orru duođai suhttan. Eai diekkár sánit báljo boađe eará go njuolga váimmus suhttan olbmos, vaikko dán ráppas gal oaidná ee. sátneriimmain ja allitterašuvnnaid ahte sánit leat čielgasit guorahallojuvvon ovdal go šadde ráppan. Ráppedettiin dat gal golggiidit dego rávdnjin. </p>
<p><em type="italic">Hávváluvvan eana savvo nu hihttásit </em>. Jus jeahkáliid ge bordá ráját4, de ádjána birrasiid golbmalogi jagi fas šaddat. Nu hihttásit (hiljánit) savvo gokko jeagil váldo. De oažžu jurddašit jus olles duottarguovlu billohuvvá, de šaddá daŋaseanamin ja jeagil jávká. Jus roggá ja bohká, de ii šatta goassege šat seammá. Sáhttá gal maŋŋel jalget ja gilvit, muhto ii dakko šatta šat jeageleanan. Sáhttet botkkuhit rássesiepmaniid nu go luoddaguoraide dahket vai rássu, muhto ii goassege šatta nu go dat lei. Dás čujuha sutnje gii jámma vuovdá spihkáriid skihpárii, de loahpas eanan čierru. Dan diehttelasat dahká, spihkár ja buot eará ruovderáhkkanusat ráhkaduvvojit ruovddis mii eatnamis boahtá. Go eatnamii leat sivdniduvvon minerálat, de ferte leat juogalágan ulbmil dan sivdnideamis, juogalágan ávkin lundui. Muđui lea juohke unnimus sivdnádusas ja gahppalagas juoga ulbmil, vaikko man unni min mielas livččii. 4 Go jeahkáliid čoaggá, de lávejit dadjat jeahkáliid bordit. Boares olbmot eai láve suovvat ráját bordit (visot váldit), galgá báikkolaččat guođđit vai fas šaddagoahtá jeagil dakko. 66 </p>
<p>Čuoika gilvá luopmániid ja geassebáhkkan čohkke ealu jasaide bálgat. Minerálat addet goit olbmui bibmosa ja daid haga eat oba eale ge. Seammaládje sáhttá jurddašit ahte minerálat leat eatnama váste ja dasa ávkin. Ii go son minerála galggaše leat doppe gos lea, ii ge buot roggojuvvot eret? Okta oassi gal ráhkaduvvo silban ja gollin čikŋan midjiide sápmelaččaide.</p>
<p>Gullen duo radioprográmmas go olbmot hupme movt livččii eambbo čoarvečiŋaid ráhkadišgoahtit riskun, roahkkin ja silbaboallun, seastin dihte silbba ja golli. Dat lea paradoksa, go ii nulpejuvvon čorvviid ge sámi árbevieru mielde galgan čoaggit luonddus, danne go dat addet minerálaid eatnamii ja šattuide maid boazu fas borrá. Visot gollit, silbbat ja čoarvvit bohtet luonddus. Čoarvi lei maid divrras, dat han oaffaruššojuvvui sieidái. Dán áigge muhtun sápmelaččat ieža čogget čorvviid luonddus ja vuvdet čoarveostiide, geat fas sáddejit daid Jápánii hipmudálkkasin dievdduide. Eai go dat čoarvvit dagaše buoret ávkki doppe gosa dat gullet? Ruhta mii dan ovddas boahtá, lea <em type="italic">goddinvearrun ávki gaskaboddii, </em>seammaládje go buot eará ge sámi luondduriggodagaid olggosfievrredeamis. Dat leat nu go dien oasi maŋemus linjás; albma <em type="italic">šluhttetmeahttun čovdosat </em>. Buot (badjelmearálaš) čiŋadeapmi ii ge soaitte leat ehtalaččat nu vuogas; danne sáhttá dien fuomášumi teavsttas dadjat ethosággan. Diekkár gávppiin ii leat <em type="italic">areté </em>dahje morálalaš kvalitehta (Kjeldsen 2016:115). </p>
<p>Dien oasis boahtá ovdan dat maid leat ieža oaidnán máŋgii. Šluđu čovdosat lea dávjá gaskaboddosaš čovdosat, muhto bártin maŋitáigái. Gal mii dáidit buohkat vásihan ahte maŋŋel leat šaddan gáhtat go válljiimet hálbbimus čovdosa juoga man áššis? Šluđut leat omd. go luitet mirkkuid merrii dan sadjái go rádjat buorebut dušše danne go lea hálbbimus ja álkimus čoavddus sin mielas. <em type="italic">Smierru eana čierru </em>– čierrun hástala guldaleaddji empatiija eatnamii. Dat lea pathosappealla, go retorihka vuođusta nuppi olbmo dovdduide (Kjeldsen 2016:68). <em type="italic">nohkágo ealliid váimmus fápmu go bombbain leavva áimmus jápmu gánnehahttin rabmojuvvon váimmusfápmu5 </em>Jus elliid váimmus, dahje gean ge váimmus, nohká fápmu, de ii soaitte šat eallindoaivva. Jus ceavzá, de geahnohuvvá goitge. Dás orru oaivvildeame ahte olbmos lea váimmus juo 5 Váimmusfápmu = atomafápmu 67 duššadanmiella. Váimmusfápmu lea atomafápmu, mii duođai sáhttá billistit ja goaridit, ii dušše Sámi guovlluid, muhto oppa máilmmi. Loahpas dieid linjjáid orru sávaldat ahte servodat galggašii rievdat, ahte olbmot galggaše čuvgehusa olahit – metaforain <em type="italic">njiellat dieđu eappela </em>. Eará ášši lea ahte Áttán ja Eva oaččuiga čuvgehusa, muhto dat čuvgehus ii buktán buori sudnuide go das ledje stuora váikkuhusat, muhto dan in áiggo dás gođđit viidáseappot. </p>
<p>Retorihkka ja boađus das lea goitge ahte šattai dárbu jorgalit ja Biibbala sáhka lea ahte jorgalehket dan bále go lea áigi! <em type="italic">Dieđu eappel </em>čujuha vel Biibbalii mii oallugiidda lea allaáigásaš ja áidna riekta. Dieđusge dat lihkastahttá soapmásiid váimmu (pathoságga) ja nappo dat lea čujuhus girjjálašvuhtii (logoságga). </p>
<p>Amoca ráppaoassi Ruovdestálu-teavsttas anárašgillii lea máilmmi fysihkalaš lágaid birra ja </p>
<p>Big bang-dáhpáhus sáhttá maid govvidit mainnalágiin mekanisttalaš máilmmiipmárdus ja sámi holisttalaš oaidnu beaškkehit oktii: <em type="italic">big bang! šoodâi puoh energia puohvuotân mii lii ovttuu lamaš-uv, tun kii haldâšah tuulâ, kuldâl, maailm ij taarbâš tuu, mun lam äigi, lam čuovâ, lam evoluutio, gravitaatio, 13 dimensiod.. Big bang, šattai buot energiija buotvuohtan mii lea álo leamaš ge, don gii hálddašat dola, máilbmi ii dárbbaš du </em>. Viidáset das čujuha čuovgga, evolušuvnna, gravitašuvnna ja 13. dimenšuvdnii. Daid fysalaš lágaid deattuheapmi teavsttas orru leamen buohtastahttit oarjemáilmmi mekanisttalaš máilmmeipmárdusa sámi holisttalaš jurddašanvugiin. </p>
<p>Mekanisttalaš jurddašanvuogi mielde lea máilbmi jápmán objeakta. Fysalaš lágaid mielde dat lea dievaslaččat čilgemis ja áddemis olbmo intellektuála návccaid vehkiin (Kuokkanen 2009:157). Oarjemáilmmi oaidnu lea ahte Big Bang bokte vuođđuduvvui vuos máilbmi, muhto álgoálbmogat eai leat ohcan dakkár čilgehusa máilmmi vuođđudeapmái. Álgoálbmogat leat oskon luondduipmiliidda ja lea baicca nu ahte doppe lea muhtun gii sivdnidii ja ráđđe.</p>
<p>Beaivvaš ja eallin lea leamaš hui guovddážis sámi dološ oskkus: <em type="italic">peivi lii tii immeel, iberdem lii vástádâs – </em>Beaivi lea din ipmil, ipmirdeapmi lea vástádus. Dainnalágiin boahtá luondduolmmoš vuostálaga Ruovdestáluin, namalassii oarjemáilmmi diehtagiin ja su eallingova mielde eahpelunddolaš árvvuiguin. Dieđalašvuohta gilvala luondduolbmo; muitaleaddji mielas galgá olbmo luondu dutkojuvvot buorebut: <em type="italic">kalga tutkâđ ulmuu luándu pyerebeht – </em>galgá dutkat olbmo luonddu buorebut <em type="italic">. </em>Muhto dat ii dahkko. Mekanisttalaš 68 máilmmejurddašeapmi šattai vuođđun industrialismma ja utilitarianismma ideologiijaide maid mielde luondu galgá ávkkástallojuvvot olbmo bures birgejumi ja ovdánemi namas. Daid ideoligiijaid mielde meroštallojuvvo máilbmi dan mielde man stuora ávki das lea ja man olu dat lasiha olbmo lihkolašvuođa (Kuokkanen 2009:158). <em type="italic">olmooškodde lii tuše ohtâ superorganismi </em>– olmmošsohka lea dušše okta superorganisma, das oaidnit ahte olmmošgoddi rehkenastojuvvo superorganisman mii lea bajábealde eará luonddugahppálagaid, muhto gean viissisvuohta ii álo buvtte dušše buori. Muitaleaddji mielas luonddu olbmo jurddašeamis eallá máilbmi, eanan lea olbmuid ja eallima eadni. Son ii leat ollen ge ovttaoaivilis daid fysalaš máilmmelágaiguin, danne go lea oaidnán ahte ii mana bures. Olbmo viissisvuohta sáhttá leat negatiivvalaš, dego váimmusfámu, atomafámu hutkan: <em type="italic">, vijses apina lii feilejum iskos – </em>viissis áhpa lei feilejuvvon iskkus. Olmmoš sáhttá fas goddit visot eallima máilmmis iežas viissisvuođain; <em type="italic">evoluutio lii kišto </em>-evolušuvdna lea dego gilvu mas olmmošsohka lea bajimusas buot organismmain. Olmmoš, homos apiens, viisámus buot heakkalaččain lea industrialismma rájes jávkadan badjel beali máilmmi ealli- ja šaddošlájain (Kuokkanen 2009:161.) Olmmošsohka lea gal viissis, muhto seammás dat lea <em type="italic">elleešlaajâ mii nävlee kyeimis riistân – </em>eallišládja mii návle guoimmis russii, nu go Jesusa dahke. Dan sáhttá buohtastahttit dán áigásaš sođiiguin ja terrordaguiguin. Olmmoš lea dat sivdnádus guhte bargá eanemus baháid dán eatnamis, vaikko galggašii leat dat buot viisámus heakkalaš máilmmis. </p>
<p>Olmmoš dat vahágahttá luonddu buot eanemusat máilmmis. Sivvan dasa lea go midjiide leat šaddan eahpelunddolaš árvvut dan sadjái mat ovdal leat leamaš, namalassii holisttalaš árvvut mas visot gullá oktii máilmmis: <em type="italic">aneh epiluándulijd áárvuid. </em>Dan leat sápmelaččaid maid čuovvolan, nu go ráppas daddjo: <em type="italic">lojodeh Ryevdistááluid jieijâs táárbun uárjudeh joba luándu, </em>dápmet ruovdestáluid iežaset dárbui, atnet luonddu iežaset šlávan <em type="italic">. </em>Ovdal ovttasbarggai olmmoš luondduin, muhto dál bargá luonddu vuostá ja bálvalahttá dan olmmošsoga ávkin. </p>
<p>Dat lea vahágin lundui ja oppa máilbmái. Olu ekovuogádagat leat duššan máilmmis olbmo dihte.</p>
<p>Cealkka <em type="italic">reaŋgan ollašuhttit sin ráđđenháluid </em>muitala movt sápmelaš lea šaddan dušše čuovvolit mearrádusaid mat bohtet eiseválddiin ja šaddan luonddulágaid rihkkut. <em type="italic">Isit dál reaŋgan šleaŋgasan – </em>reaŋga ii beasa ieš mearridit, dušše čuovvolit isida <em type="italic">. </em>Reaŋga šaddá muhtomin bargat iežas ge miela vuostá, muhto fápmovuogádaga dihte ferte jávohaga jeagadit. </p>
<p>Sus ii leat mihkkege dadjamušaid go isit dat mearrida. Nie sáhttá govvidit sápmelačča guhte 69 ovdal elii luonddu mielde, ja dál eallá luonddu vuostá. Dál son dušše čuovvu isida; fásta barggu, industriija, ođđa ealáhusa. Sus ii leat šat holisttalaš jurddašeapmi. Sápmelaččain ii leat šat dušše luonddugáhttendiskursa. Muhtun oassi doarju industriija buriin mielain ja bargosajiid háliidusain ja daid sáhttá dadjat iežas fáŋgala sreaŋgaáidái heaŋgasan. d uolva d uopmár d uomu d uoppidit bastá – dákko lea alliterášuvdna d-bustávain, sátnestoahkan man duohken seammás lea retorihkka ahte dadjanvugiin buorebut fuomášuhttit ja olahit nuppi olbmo, guldaleaddji. Das lea sullasaš retorihkka go eará earenoamáš sániin, dego ráppaid garrusániin ge; lihkastahttit dovdamuša nuppis, dego hástaleame maid don jurddašat go mun ná dajan? Dat lea dainnalágiin pathosákkastallan – <em type="italic">duolva duopmár </em>– sus eai dáidde ráinnas lágat gal maid vuođul dubme. Dat lea veahá somás dadjanvuohki mas boahtá ovdan eiseválddiid dahje autoritehtaid bilkideapmi, mii lea sámi njálmmálaš muitalusain ge dovddus ášši (Oskal 2010). Gávdnojit olu bilku báhppa- ja luhkkármuitalusat omd. Qvigstad-čoakkáldagain. Lágat dieđusge leat demokráhtalaččat mearriduvvon čoahkkinlanjas, muhto leat go son sápmelačča oaiviliid jearran ja nannen daid láhkii? Geat ledje oasseváldin dain čoahkkimiin? Sápmelaččas ii leat eará go čuovvut ja doahttalit, vaikko ii leat mearrádusain leamaš mielde. Juste danne bohciida ge bilkovuoigŋa autoritehtaid hárrái. </p>
<p><em type="italic">Go gággit eai duostta gáskit duorggu rastá </em>– gággit leat veahkit. Dakko birrasis livčče gal olu olbmot, muhto sii eai boađe doarjut luonddugáhttema. Duorgu han lea gárdni mainna guliid bivdá. Rávnnji ja biekka dáfus ferte leat rievttes bealde fatnasa oakkudettiin. Rávdnji lea dat maid gievrrat bealli oaivvilda, dan gievrramusa diskursa. Retorihkka dás lea ahte geahppaseamos lea dan čuovvolit, measta dego reaŋga ge isida čuovvola. Rávnnji vuostá lea lossat mannat ja muhtun áiggiid áibbas veadjetmeahttun. Jus botke gártni, mii mearkkaša jus duostá vuostálastit politihkalaččat, de ii leat stáluin ge šat olbmástallame. De ii divtte iežas assimilerejuvvot. <em type="italic">doarridit doarjaga, doappargávpi čoarrá duvssáris duvhlláriin dušši doarrát masa adno dieđaalbmáid čehppodat ja suonat go duohken mearrideaddjiid behttosat ja juonat </em>70 </p>
<p>Mearrideaddjit, geat háliidit sisabahkkemiid, barget beahttimiin ja juonalašvuođain. Sis ii leat holisttalaš luonddugovvideapmi, baicca <em type="italic">ii-ođasmuvvi resursaekonomiija </em>(Kuokkanen 2009:55). </p>
<p><em type="italic">Gudnijahtekeahttá ribahit dieđuid dohko gos mihkkige ii reahkká: </em></p>
<p>Dán oasis nanne maid ovdal ge dadjá, gudnejahttikeahtesvuohta lundui ráđđe ja hilgu oktasaš buori álbmogii. Ovdalaš áigge lei luonddu guovddážis. Olles eallin lei lundui vuođustuvvon.</p>
<p>Dan galggai gudnijahttit, mii buot heakka attii olbmuide, elliide ja šattuide. Dološ oskkus bálvaledje luondduipmiliid ja gudnijahtte luonddu. Sii giite geasseorohaga go johttájedje lulás, go bures lea biebman sin ealu, ja nuppeládje giite dálveorohaga go johttájedje davás.</p>
<p>Sii oaffarušše siiddiide, dassážii go oarjemáilmmi miššonearat bohte muitalit ahte dakkár luonddugudnijahttin lea báhkinvuohta ja suddu. Dat lea dego jorgalit ášši. Sisabahkkemiidda searvan baicca lea dego čurot mii girdá láse vuostá, nu go Ailu Valle dadjá ja joatká <em type="italic">vaikko uksa vuordá caggut guoras </em>. Das sáhttá jurddašit ahte eará vejolašvuođat gávdnoše maid eai váldde atnui, omd. dinet ruđa earaládje go ruvkedoaimmain. Dat lea dego ieš iežas veahkeha sorbmet dahje goit juobe bávččagahttit iežas go lagasbirrasa billista. Ovdalaš áigge olbmot dihte sii leat sorjavaččat lundui ja danne gudnijahtte ge luonddu eará vugiiguin go dál. Sáhttá jearrat lea go dál obage luonddugudnijahttin šat dábálaš? Dál mii birget earaládje. Biepmu oastit rámbuvrriin, eat dárbbaš bivdit guliid ja murjet. Biktasiid oastit rámbuvrris, eat dárbbaš ullu oažžut sávzzas ja báidnit dan luonddušattuiguin. Eat dárbbaš murret dahje oastit muoraid, go liegga elrávdnjeviesuin orrut. Eat dárbbaš rohkadallat lundui ja siiddiide, go diehtit ahte goavvijahki ii doalvvo min birgejumi. Arvás čakča ii heavat min ealáhusa, go birgejupmi lea oallugiin fásta barggu duohken. Mii leat assimilerejuvvome oarjemáilmmi váldoservodahkii mas lea olmmošsentrálalaš oaidnu luonddu hárrái (Kuokkanen 2009:55). Mii háliidit eaiggáduššat eatnamiid ja dinet ruvkkiiguin. Ovttaskas olmmoš, bearaš dahje fitnodat galgá hálddašit eananriggodagaid. Háliidit priváhta eaiggáduššat eatnamiid maid birra vel áidut nannosit, vai earát eai vánddar min priváhta eatnamiid badjel. </p>
<p><em type="italic">Oarjji feaillaid badjel ceavzima lávki </em>- Oarjemáilmmi jurddašanvuohki lea nu guhkkin eret sámi holisttalaš jurddašeamis, mii lea njuolggo čujuhus teoriijaoasi álgoálbmotmetodologiijai (Kuokkanen 2009:55). <em type="italic">Ruđa ruvaš sehkke šuvas </em>– retorihkka boahtá riibmahámis, ahte ruhta sehkke buot áššiid. Árbevirolaš álgoálbmotservodagas lei fokus dálá áiggis, dálá guohtumis ja 71 dálá eallimis. Oarjemáilmmi váldoservodaga árvvut leat čohkket alcces opmodaga ja bistevaš oamasteami (Kuokkanen 2009:55). </p>
<p><em type="italic">Teknihka galggašii heaitit hutkamis dassái go ruhta ii šat mearrit dutkamis: </em>Die lea fas sánálaš dadjan sátneriibmahámis. Teknihkka adno boastut, nu boastut ahte muitaleaddji mielas ii livčče veara oba hutkat ge šat eambbo reaidduid mat vahága barget. </p>
<p>Retorihkka orru leame ahte nu guhká go ruhta mearrida dutkama, de eai dutkka eará go dan mii stuoraservodahkii lea ávkin. Luonddugáhtten ii leat vuoruhuvvon ášši dutkamis, go dat hehtte ruhtajoru.</p>
<p><em type="italic">Dološ viisodagat hárdet riebuid, áššedovdiid statistihkat badjel árbedieđu: </em>Dás boahtá fas insider-posišuvnna jurddašanvuohki ja álgoálbmotteoriija analysas ovdan, mas árbediehtu lea guovddážis ja dakkár maid ii sáhte guđege akademiijas váldit ollislaš oahppun. </p>
<p>Dat lea dakkár maid eallenagi oahppá čuvodettiin bargguid siste. Dan riggodaga eai oainne nu gohčoduvvon áššedovdit. Sii leat čalmmehuvvan, eai ge oainne árbedieđu árvvuid. Árbedieđu dehálašvuohta ja kultuvrralaš áddejupmi lea ge álgoálbmotmetodologiija ulbmil (Smith 2012,</p>
<p xml:lang="nno">Fredriksen 2012).</p>
<p>Diet oassi <em type="italic">eai ádde goas nohkka, vel vigget badjel čohka </em>lea sivahallan. Olbmot leat muitaleaddji oainnu mielde sieluhuvvan ja menddo jođánit čuovvolan boasttu bálgáid. </p>
<p>Luondduosku ja luondduin gulahallan lea lahppon ja dieđalašvuohta lea vuoitán badjel luonddulágaid: <em type="italic">eat luohte oskui, luohttit diehtagii. </em>Diet cealkka nanne ovdalaš čilgejuvvon anárašgiela oasi teavsttas. </p>
<p>Loahppa lea ollislaččat alliterašuvdna: <em type="italic">gárgui gárgidan gárggiidit gárgŋin gárvvisin gárddohallan, garuhuvvon gáržin </em>Dat orru govvideame ahte eai deaivva šat rievttes guvlui. </p>
<p><em type="italic">Ruovdestállu </em>-teavsttas ovdanbuktá muitaleaddji vahága mii lea dáhpáhuvvan. Das šiggu su gii lea čuovvolan eanansisabahkkemiis ja máŋgga saje geardduhuvvo ahte vahágahttit leat boahtán oarjin. Lea oahpes ášši álbmoálbmotmetodologiijas. Olles teaksta dego nanne dan mii lea leamaš ja mii bissu ain gáržin. Das vuhtto veaháš vuolláneami dovdu, ii ge oro leame ávvu dahje vuoitu olámuttos. Retorihkka lea ahte boastut lea bargojuvvon ja olbmot galggašedje šaddat fas iežaset hearrán luonddus, eai ge reŋgot <em type="italic">Ruovdestálu </em>. 72 </p>
<p>Eanangáhttenáššiin sáhttá oaidnit hegemoniija fápmovuogádaga. Lea leamaš dábálaš juo Álttá - Guovdageainnu eanu vuostálastimiid rájes ahte muhtun oassi sápmelaččain eai oainne boasttuvuođaid sisabahkkemiin, muhto baicca dorjot daid. Orru dego dan dihte dákko háliideame nannet ahte soai goit almma gullaba seamma diskursii nuppiin sápmelaččain?</p>
<p>Dán teavsttas ihtet siskkáldas fápmostruktuvrra balaheamit. Das geardduhemiin jearahallá olbmos geainna fárrolaga vánddardeaba: <em type="italic">gulatgo </em>? <em type="italic">Gulat go don movt dat ovssiid dodjet? </em></p>
<p><em type="italic">Gulat go don movt dat rokkiin bohket? Gulatgo don...gulatgo ryevdistáálu </em>? </p>
<p>Muitaleaddji orru dego ohcaleame duođaštusa dasa, ahte ipmirdat go ášši seammaládje go mun? Orru háliideame nannet ahte gullaba seamma diskursii nuppiin sápmelaččain, iskame lea go siskkáldas bonju fápmostruktuvra dahje hegemoniijadáhpáhus sudno gaskkas vrd. ovdalis čilgejuvvon fránskalaš sosiologa Pierre Bourdieu doxa ja opiniona modealla (Gaski, 1991:140-141)? Bonju fápmostruktuvra boahtá dán teavsttas ovdan sihke siskkáldasat álbmogis ja maiddái stuoraservodaga dáfus sámi álbmoga ektui. Stuoraservodaga sivahallá bonju ekonomiijavuoruheami dáfus go oaffaruššá luonddu, go sii deattuhit resursaekonomiija mii ii leat ođasmahtti (Kuokkanen 2009:55).</p>
<p>Dat lea ovttalágan pathoságga, oktasaš dovdduid ja oktiigullevašvuođa nannen.</p>
<p>Eanangáhttenáššiin sáhttá oaidnit hegemoniija fápmovuogádaga. Áiggiid čađa lea leamaš nu ahte oassi sápmelaččain eai oainne boasttuvuođaid sisabahkkemiin, muhto baicca dorjot daid.</p>
<p>Teavsttas fokusere ja čilge hui olu dan mii lea juo dáhpáhuvvan luonddus, dego dahká rehkega das mii lea geavvan. Dan sáhttá dadjat logosákkastallamiin, go logos čujuha duohtavuhtii, statistihkaide ja dasa mii lea dáhpáhuvvan. Dán teavsttas eai leat njuolgut dakkár duođaštusat, eará go muitala mii juo lea dáhpáhuvvan luondduin, omd. nálehuvvan elliidšlájat. Dat leat ethosákkastallamat teavsttas.</p>
<p>Dainna teavsttain orru sávaldat ahte servodat galggášii rievdat, ahte olbmot galggaše čuvgehusa olahit – metaforain <em type="italic">njiellat dieđu eappela </em>. Dan vuođul sáhttá ge dán teavstta maid geahččat sámi siskkáldas atnui ja maiddái olggosguvlui, go lea olu šiggun olggobeale sisabahkkejeddjiid ektui. 73 4.6 Min guovlu - analysa </p>
<p>Nils Rune Utsi – artistanamain Slincraze lea čállán <em type="italic">Min guovlu </em>-ráppateavstta, mii almmuhuvvui neahtas 2013 borgemánus. Son lea šaddan dovddusin su ráppemiin ja dokumentárafilbma Nils Rune Utsi birra lea ee. vuoitán <span type="quote">«buoremus álgodokumentára»</span>-bálkkašumi Murmánskka filbma- ja TV-festiválas 2016:s. </p>
<p><em type="italic">Min guovlu </em>-teavstta válljejin danne go háliidin dutkat teavstta mii lea dihto sisabahkkemii čállojuvvon, ii ge oppalaččat buot sisabahkkemiidda. Dan čilgen dárkileappot analysas. </p>
<p>Teavsttas vuhtto fámolašvuohta ja nuorra olbmo duostilvuohta. Dat ovddasta ráppašáŋŋera vuohkkasit garra dajaldagaidisguin ja čuoččuhusaiguin.</p>
<p><em type="italic">Min guovlu </em>-teaksta ii leat čálalaččat almmuhuvvon gos ge, nu ahte dat lea čállojuvvon gulu mielde nu go ráppejuvvo musihkkavideos (Slincraze 2016) ja Nils Rune Utsi lohkan čađa ja mailas 21.04.17 duođaštan teavstta riekta nu go dása lea čállojuvvon: </p>
<p>Min guovlu</p>
<p><em type="italic">Ja, dat lea juste maid don oainnát Lea fiinna dilli mis Eai leat ruvkedoaimmat mat billistit min eatnamiid Min vugiid bilkidit Ja geahččalit fillet min politihkkáriid Go ruđaid beavdde nala dearpalit Muhto sii leat jierbmát Eai váldde vuostá ruskkaid Vaikko alla hearrá ciellá sin Eai divtte duoddara gollat duššái Sii dorrot ja čájehit vuoimmi Historjá muitala jus bearehaga vigget Mii eat bala čájehit stuimmiid Beare váldde mu giddagassii go lea sidjiide vašši Muhto dassážii mun joatkkán vašihit Nástegállu beare bija ruovddi munnje Muhto mii eat vuovdde sutnje Go sii eai leat luottaid huksen Son lea dat gullon guoržu Dat gullon neavri gii čuorvu Mii vástidit <span type="quote" xml:lang="smn">“jávkket helvehii”</span> Dat lea min guovlu </em>74 </p>
<p><em type="italic">Duolvvain áigot nuoskkidit Muhto dán eatnama etnot gal divtte duohtadit Vaikko beargalat livččii juohkime miljovnnaid Mii eat fuola sin ruvnnaid In áiggo oaidnit sámi luonddu billašuvvan Go sii han leat dat gullon rievvárat Visot maid muitalit midjiide Han leat giellásat Addet midjiide jallas lohpádusaid Dinejit muhto mii etnot gal beasa lohkat ruđaid Dat dat mearrida visot Jus vuollánetnot sámi kultuvra ii biso Beare váldde mu giddagassii go lea sidjiide vašši Muhto dassážii mun joatkkán vašihit Nástegállu beare bija ruovddi munnje Muhto mii eat vuovdde sutnje Go sii eai leat luottaid huksen Son lea dat gullon guoržu Dat gullon neavri gii čuorvu Mii vástidit <span type="quote" xml:lang="smn">“jávkket helvehii”</span> Dat lea min guovlu Ruvkedoaimmain vigget Min báikái boahtit Doivot dat lea dušše min eatnamiid oastit Dat leat min muittut ja ovddeš áiggit Billohuvvan luondduin dasa mii báhcit Livččii vel juoga ávkin jus suohkan oažžu juoga Muhto duohtavuohta: báhcá dušše duottar mii Lea billohuvvan, givssiduvvon, visot geđggiid čuollan Mii lei ávki, leat go buori guođđán Min dájuhit, vigget min váruhit dain báikkiin Vai besset roggat, mii álggahit eatnamiid billistit Ruđaid fállet ja gielistit Ieža gállet ruđaid sis Maid sii rogget sámis Son lea dat gullon guoržu Dat gullon neavri gii čuorvu Mii vástidit <span type="quote" xml:lang="smn">“jávkket helvehii”</span> Dat lea min guovlu Son lea dat gullon guoržu Dat gullon neavri gii čuorvu Mii vástidit <span type="quote" xml:lang="smn">“jávkket helvehii”</span> Dat lea min guovlu </em>75 4.6.1 Pathos-, logos- ja ethosákkastallamat gehččon konteakstuála vugiin </p>
<p>Álggus analyseren teavstta retorihka ozadettiin ethos-, pathos- ja logosákkastallamiid teavsttas. Dan maŋŋel joatkkán anayseret sámi insider-posišuvnna ja kontekstuála geahčastagain. Ii leat vejolaš čavgadit sirret daid, go analysa mearrida daid fokusa.</p>
<p>Go guorahallá lávlla-ja ráppateavsttaid, de orrot eanas oassi dain čállojuvvon vaikko guđe eanansisabahkkema dahje vuosttaldeami várás, ahte eai leat vásedin dihto dáhpáhusaide čállojuvvon. Dat leat eambbo oppalaš teavsttat. <em type="italic">Min guovlu </em>-teaksta sáhtášii heivet maiddái dakkár oppalaš teakstan, muhto das leat dajaldagat mat duođaštit dat lea ráhkaduvvon dihto sisabahkkema vuosttaldeapmin. Slincraze lea maid čilgen ahte dat teaksta lea čállojuvvon ruvkedoaimmaid vuostá Biedjovákkis Guovdageainnu suohkanis Norggas (NRK Troms 30.0.17). Dat dagaha dieđusge ahte analysa stivrejuvvo dan áššái ja muhtun sajis <em type="italic">Min guovlu </em>-lávllateavstta analysas gáidá poesiija veaháš, go dasa čatnasit olu duogášdieđut mat gáibiduvvojit teavstta ja analysa ipmirdeamis. Go dá lea kontekstuála analysa, de nappo dat servodatlaš ja historjjálaš dieđut ja sitáhtat eai leat garvimis dán analysas. Eanas čujuhusaid lean viežžan NRK-dokumentáras <em type="italic">Gollegiisá – Skattkammer </em>mii ráhkaduvvui juste dan áššis (NRK 2013). </p>
<p>Arctic Gold lea ruvkefitnodat mii vikkai máŋga jagi beassat Biedjovággái. Go eai beassan, de lohpidišgohte ruđaid ee. suohkana struktuvrafondii, mánáidgárddiide ja beassášfestiválii jus besset roggagoahtit, muhto suohkanstivra ii háliidan ruvkedoaimmaid šat Biedjovággái, maŋŋel go ledje dan boares ruvkedoaimma heaittihan 1993:s. Ruvkefitnodat ii dohkkehan dan obage. Golmma geardde lea geahččalan ášši ovddidit suohkanstivrras.</p>
<p>Teavstta álgu lea ná:</p>
<p><em type="italic">Ja, dat lea juste maid don oainnát Lea fiinna dilli mis Eai leat ruvkedoaimmat mat billistit min eatnamiid </em>Dien vuosttaš gullat muitaleaddji diskurssa vaikko ii daja dan njuolga. Das boahtá ovdan ahte ii liiko industriijai mii boahtá Sápmái go rámpo man fiinna dilli dat lea go ii leat ruvkedoaibma. Vuosttaš oassi teavsttas deattuha industriijakeahtes guovllu buorrevuođa. </p>
<p>Doppe lea ráfi ja buorre dilli, dahje nu go čállá – <em type="italic">fiinna dilli mis </em>. 76 </p>
<p>Muitaleaddji orru siskkaldas eallimiin guovllus vásihan ahte lihkahalakeahtes eanan ii leat diehttelas, ahte olmmoš galgá leat giitevaš dan ovddas go eai leat ribahan dan geasa ge.</p>
<p>Ráinnas luonddu doalaheamis lea buorre morálaš jurdda duohken, dán teavstta muitaleaddjis lea nappo buorre morála, goit daid olbmuid mielas geat vuosttaldit ruvkedoaimma. Dan dihte doaibma dat ethosággan. Aristoteles dajai ahte sárdnideaddji karaktera (ethos) váikkuha retorihkkii go dat veahkeha sártni dahkat jahkehahttin (Kjeldsen 2009:33).</p>
<p>Ruvkefitnodat geahččalii fállat olu ruđaid Guovdageainnu suohkana iešguđetge doaimmaide ja foanddaide go politihkkárat eai miehtan ruvkedoaimmaide. Dasa čujuha ge teavsttas go dadjá <em type="italic">ja geahččalit fillet min politihkkáriid go ruđaid beavdde nala dearpalit muhto sii leat jierbmát, eai váldde vuostá ruskkaid </em></p>
<p>Dás gohčoda ruđaid <em type="italic">ruskan </em>. Dan dahká dieđusge go ruđas ii oro su mielas seamma árvu go luonddus. Dan ruđa gohčoda muitaleaddji <em type="italic">ruskan </em>, vaikko ruvkefitnodat lei čuđiid duháhiid bidjat suohkana foanddaide ja vel sámi beassášmárkaniidda ge. Lunddolaš ja riekta maiddái, lea jus olmmoš omd. galgá oastit unna bartasajáža dáčča čábbámus guovlluin, de ferte dan ovddas máksit moadde miljovnna ruvnno. Jus dáčča galgá sámi čábbámus guovlluide boahtit olles ruvkkiin gokko roggá ja geainnuid ge hukse, de ii dárbbaš oastit dan eatnama. Ii dárbbaš láiggu ge máksit. Sáhttá baicca doalvut čuđiid miljovnnaid ruvnnaid ovddas golli áibbas nuvttá! Dat maid suohkan oažžu, leat gul bargosajit, muhto ii ruvkefitnodat deattut ahte doppe han leat juo ovdalaččas bargosajit boazosápmelaččain. Jus gođđá jurdaga viidáseappot, de ii sáhte goit sámi fitnodat mannat dohko gos oaidná buoremus vejolašvuođa ja fiidnámus luonddu ja dušše nuvttá álggahit juogalágan fitnodatdoaimma. Ii gos ge livčče doarjja dakkár jurdagii, muhto nuppeládje gal sáhttá kolonista boahtit go kolonialismma jurdda ja árbevierru lea nu garrasit cieggan olbmuid jurddašeapmái ahte boasttuvuođaid eai oba oainne ge. </p>
<p>Kolonistaálbmot sáhttá bargat nu, muhto álgoálbmot ii sáhte – ii ge dáiddáše háliidit ge nu bargat. Das lea stuora erohus ja dakkár eahpevuoiggalašvuođa ja gáržžáhallama dovdu dáidá leat lagamus čilgehus teakstačálli váimmus go gohčoda ruvkefitnodaga sihke <em type="italic">guoržun </em>ja <em type="italic">neavrin </em>, gean loahpas sihtá <em type="italic">mannat helvehii </em>. Dat lea dieđusge hiphopšáŋŋer ja ráppastiila mii dakko ihtá oidnosii, ii ge omd. čáppa poesiija lohkama várás. Juste dat lea ge erohus čállojuvvon poesiijas ja ráppateavsttas mii gullo das ja dalle, ja hui jođánit. Ráppateavsttas eai 77 sáhte eai ge galgga leat dat čiekŋalis, guhkes guorahallamat dahje geažáhallamat čiehkásan poesiija duohkái. Das lea njuolggo ja muhtun sajis oalle roavva stiila. </p>
<p>Das čájeha hui čielgasit ahte makkár árvvu bidjá juste dien ruhtii mainna ruvkefitnodat áigu lotnut máttuin árbejuvvon guotteteatnama muhtun čuđin duháhiin suohkana foanddaide.</p>
<p>Buohtastahtidettiin lihkahalakeahtes guovlluin ii leat dakkár ruhta eará go <em type="italic">ruska </em>. Ruhta ii leat bistevaš, dat jávkkiha jođánit ja dasa lassin lea nu unnán ruhta maid fállet dan ektui go maid dolvot. Bahča dovdu joatkašuvvá boahtte linjáin: </p>
<p><em type="italic">Vaikko alla hearrá ciellá sin Eai divtte duoddara gollat duššái Sii dorrot ja čájehit vuoimmi </em></p>
<p>Dat <em type="italic">ciellat </em>-vearba lea oalle negatiivvalaš sátni. Dat sátni orru heiveme ráppašáŋŋerii buorebut go lávlagii dahje omd. poesiijii mii lea lohkama váráš. Ciellat lea go fasttiid hupmá olbmuid birra, gohčoda sin vaikko manin jna. Ruvkehearrá adno alla hearrán ja son lea okta sis gii lea <em type="italic">ciellan </em>politihkkáriid dego dakkárin geat eai máhte áššiid riekta meannudit, danne go eai leat gul lohkan nu olu ja danne eai ipmir alcceseaset buoremusa háhkat, namalassii ruvkedoaimma. Dan dulkojumi joatkkán veahá maŋŋelis analyseredettiin insider-posišuvnna geahčastagain ja geahčan sápmelaččaid bilkideami kontekstuálalaččat. </p>
<p>Cealkka <em type="italic">eai divtte duoddara gollat duššái </em>sáhttá guovtteládje dulkojuvvot dan vuođul goappáš diskursii olbmos lea gullevašvuohta. Muitaleaddjis lea luonddugáhttendiskursa. Su oaivila mielde lea duššái golaheame luondduriggodagaid jus luoitá ruvkedoaimma dohko. </p>
<p>Industriijas lea juste nuppelágan oaidnu ja áibbas eará sisdoallu cealkagis eai divtte <em type="italic">duoddara gollat duššái </em>. Son gii lei ealáhusministtarin dien áigge, logai ahte ain leat vilges dielkkut kárttas davvin maid berre deavdit ođđa teknologiijain. Su oaivila mielde baicca <em type="italic">sii eai divtte duoddara gollat duššái </em>, go váldet Finnmárkku luondduriggodagaid ávkin olles Norgii: </p>
<p xml:lang="nob"><em type="italic">Ja, det er jo i nord de store mineralressursene ligger. Derfor har vi økt satsingen med kartlegging av mineralressurser i nord med 100 millioner kroner i året over 4 år. Vi har store hvite flekker på kartet. Med moderene teknologi får vi fylt de flekkene og hjulpet bedriftene til å finne drivverdige ressurser. Så dette er Norges skattkammer når det gjelder mineralressurser. (NRK Sámi Radio:2013). </em>78 </p>
<p>Birasdepartemeanta anii 100 miljovnna ja Arctic Gold searvi 60 miljovnna minerálariggodagaid ohcamii davvin. Ruvkefitnodat lei iežaset mielas vuordán doarvái ja golahan doarvái. Iežaset ruhtagolaheami atne ággan rievdadit olles Norgga lága:</p>
<p xml:lang="nob"><em type="italic">Det er et enkelt spørsmål vi ønsker svar på. For et år siden hadde vi brukt 50 millioner, og nå er vi oppe i 60 millioner. Egentlig er dette utgifter som et lite selskap som oss ikke skal betale. Dette burde landet ha ordnet opp i. </em>(NRK Troms 2013). </p>
<p>Lea maid leamaš sávaldat muhtun eará olbmuin ahte hálddašanláhka galggašii rievdat vai suohkaniin ii leat váldi bissehit sin <span type="quote">“ovdáneami”</span>. Elisabeth Gammelsæter, gii lea generálačálli</p>
<p>Norsk Bergverk-ásahusas dadjá ahte lea riikkadási beroštupmi álggahit ruvkedoaimmaid</p>
<p>Biedjovákkis ja jearrá lea go riekta ahte báikkálaš servodat dan galgá sáhttit bissehit:</p>
<p xml:lang="nob"><em type="italic">Det er nasjonale interesser i å få drift i Bieddjovaggi, og man kan spørre seg om lokalsamfunn kan blokkere det </em>(IFinnmark 11.03.2017) <em type="italic">. </em></p>
<p>Ovdalis namuhuvvon ministtar gohčodii Finnmárkku gollegiisán industriija dáfus, gos sáhttá viežžat ruđa olles Norgii. Boazosápmelaš Isak Mathis Triumf, geas lea guotteteana</p>
<p>Biedjovákkis dajai <em type="italic">dáppe han leat bohccot ja sápmelaččat. Eai dušše boazosápmelaččat, muhto juohkelágan sápmelaččat. Dat han lea mu mielas gollegiisá </em>. (NRK Sámi Radio 2013). </p>
<p>Diet nanne hui vuohkkasit ovdamearkkaiguin álgoálbmogiid ja oarjemáilmmi guovttelágan jurddašanmálle mii čilgejuvvo teoriijas (Kuokkanen 1996:55). Sápmelažžii lea guovlu gollegiisá gos beassá guottehit, beassá rávdduid bivdit, lubmet ja murjet. Dat han lea eallima riggodat, duođai gollegiisá, beassat joatkit eallit ráinnas luonddus nu go buolvvat leat dahkan duháhiid jagiid. Ministara mielas lea gollegiisá dainnalágiin ahte doppe beassá riikii viežžat ruhtadietnasa. Ekonomiija mii lea veaháš eará dásis go sápmelačča dienas, lea su jurdagis.</p>
<p>De joatkašuvvá lávllateaksta dáinnalágiin: <em type="italic">Historjá muitala jus bearehaga vigget, mii eat bala čájehit stuimmiid. </em></p>
<p><em type="italic">Stuimmiid </em>-sátni lea duođai dakkár sátni mii addá assosiašuvnnaid Guovdageainnu historjái. </p>
<p>Dat lea fas logoságga, go čujuha duođaštusaide mat nannejit ákkastallama. Guovdageainnus leat ovdal leamaš vuosttaldeamit eiseválddiid vuostá, namalassii Guovdageainnu stuimmit 1852:s ja dáidá dainna dáhpáhusain buohtastahttime dili, go vel atná seamma sáni, <em type="italic">stuimmiid </em>. </p>
<p>Dat adno logosággan ahte go ovdal lea vuostálastojuvvon, de sáhttá dál fas geavvat nu. Dat dološ historjjálaš dáhpáhus lei vearrái mas olbmo heakkat manne. Dat lea ilgadis dáhpáhus ja 79 doaibmá maid pathosággan go lihkastahttá guldaleaddji dovdduid ja muittuid dainna <em type="italic">stuimmiid </em>-sániin. Dasa lassin dat lea ráppašáŋŋera dovdomearka go garrasit dadjá ja stuorida ášši. Dat lea maid ethoságga, go čujuha dasa ahte lea oahpes dilli midjiide. Mii gul diehtit mas lea sáhka. </p>
<p><em type="italic">Beare váldde mu giddagassii go lea sidjiide vašši Muhto dassážii mun joatkkán vašihit Nástegállu beare bija ruovddi munnje </em></p>
<p>Muitaleaddji mielas lea dehálaš vuosttaldit ruvkkiid. Dán oasis geažuha vel eambbo, namalassii ahte ii soaitte dušše lobalaš ákkaiguin vuosttaldit jus dasa šaddá dárbu. Son orru dovddaheame ahte sáhttá garraset vugiid čájehit, earenoamážit go <em type="italic">stuimmiid </em>vel namuha historjjás. Álttá-Guovdageainnu eanu dulvadeamis han ledje maid muhtun lágan stuimmit go demonstránttat doaimmahedje siviila jeagohisvuođa ja šadde biddjojuvvot ruvddiide ja guddojuvvot eret. Muitaleaddji geažuha metaforalaš dadjanvugiin ahte ii beroš das ge jus šaddá ruvddiide biddjot dahje giddagassii. Go váibmoášši ovddida, de ii sáhte ballat </p>
<p><em type="italic">Nástegállu </em>:s, mii lea metafora politiijaide. Sin dološ unifoarpma gahpiris lei násti ja das dat boahtá namahus <em type="italic">Nástegállu </em>. </p>
<p><em type="italic">Muhto mii eat vuovdde sutnje go sii eai leat luottaid huksen </em></p>
<p>Luoddahuksen lei sierra ášši álggos Arctic Gold doaimmain. Sii vurde ahte suohkan galgá hukset geainnu Biedjovággái, go dat boares geaidnu lei nu heittot stuora guorbmebiillaide.</p>
<p>Dasa dieđusge ii lean suohkanis ruhta, ii ge dáhttu ge. Dat lei ovdal go Arctic Gold fálai hukset dan geainnu, fálai ruđaid mánáidgárddiide ja olu eará suohkandoaimmaide. Fálai vel</p>
<p>Guovdageainnu beassášmárkaniid doarjut ruđalaččat. Ii mihkkege dain fillehusain ávkkuhan, nu go daddjui ge álggogeahčen lávllateavsttas. Dákko čájeha lávllateavsttas ahte suohkanpolitihkkáriin lei buorre morála, sii eai fillehallan ruhtii. Nappo lea dat ethosappealla guldaleddjiide. De boahtá teakstaoassi:</p>
<p><em type="italic">Son lea dat gullon guoržu Dat gullon neavri gii čuorvu Mii vástidit <span type="quote" xml:lang="smn">“jávkket helvehii”</span> Dat lea min guovlu </em>80 </p>
<p>Biibbalis lea neavri fillejeaddji. Teavsttas gohčoduvvo dat maiddái guoržun. Guoržu lea dakkár mii lihkohuhttá olbmo dahje dili. Dat lea juoga maid olmmoš ii hálit alccesis ja nu daddjo garrudettiin <em type="italic"><span type="quote" xml:lang="smn">“jávkket helvehii”</span>. </em>Sávvá guoržžu mannat eret lihkohuhttime iežas. </p>
<p>Guoržu dán oktavuođas lea ruvkefitnodat Arctic Gold, geaidda maid lea dás muitaleame gosa sii galget čáhpodit. Ráppa lea dakkár šaŋŋer mas lea lohpi garraset dajaldagaiguin ovdanbuktit oaiviliid, ja die lei ge ovdamearka garra oaivilovdanbuktimii. Dakkár ovdamearkkat leat eambbo:</p>
<p><em type="italic">Vaikko beargalat livččii juohkime miljovnnaid Mii eat fuola sin ruvnnaid </em></p>
<p>Dies lea maid sátni <em type="italic">beargalat </em>mii lea garra dadjanvuohki ja teakstaoasis lea maid riibma; <em type="italic">miljovnnaid </em>ja <em type="italic">ruvnnaid. </em>Dat lea hui čielga diehtu guldaleaddjái maiddái. Garra sániin lea dakkár doaibmá dahje jurdda duohken ahte galget guldaleaddji boktit juogaládje. Dat dovdduid lihkastahttin doaibmá pathosággan. Retorihkka daid garra cealkagiiguin lea nannet álgoálbmotsajádaga, vuostehágu luonddubillistemiide ja ahte mii eat leat fillemis. Dat nanne buori morála ja danne dat lea maid ethosappealla. Das čilge muitaleaddji dan morála ahte buorre eallin ii gáibit miljovnnaid, muhto ráinnas luonddu. </p>
<p><em type="italic">Min guovlu </em>-lávllateavsttas boahtá ovdan ahte go sápmelaš ii hálit mieđihit daid eananroggamiidda ja sisabahkkemiidda, ja geahččala bissehit, de šaddá bilkku vuollái go ii <span type="quote" xml:lang="fao">“ipmir”</span> ahte guovllu galgá addit bilkideaddjái. Ruvkefitnodaga stivrajođiheaddji ovdanbuvttii </p>
<p>Stockholmmas ahte Guovdageainnu suohkanstivralahtut eai gul ipmir lágaid:</p>
<p xml:lang="nob"><em type="italic">Det er kommunepolitikere, ofte politikere på fritida. De er ikke alltid så belest på lovgivningen, på hvilke vedtak som skal fattes når, osv. De tre gangene vår sak har vært oppe i kommunestyret, har man valgt en annen vei enn det normale Norge pleier å følge. </em>(NRK Sámi Radio 2013). </p>
<p>Das vuhtto oalle badjelgeahččanvuohta go dieinnalágiin čuorbbáša sámi politihkkáriid, go sii eai hálit ruvkedoaimmaid šat suohkanii. Lea maid badjelgeahččanvuohta go eai obage dohkket maid guovllu suohkanstivra lea golmma geardde juo gieldán. Lávllateavsttas vuhtto bahča dovdu dan bilkideami geažil; <em type="italic">min vugiid bilkidit </em>. Dat dáidá govvidit ruvkefitnodaga bargovugiid, namalassii ruvkefitnodaga ovddasteaddji sártni Stockholmmas gos galggai 81 oasuseaiggádiidda čilget manne sii eai leat vel boahtán ruoktot golliin. Dat lea pathosákkastallan – dakkár mii bidjá guldaleaddji muhtun dovdamuša dillái – <em type="italic">når talen setter dem i en viss sinnstemning </em>(Kjeldsen 2016:33). Go guldaleaddji guhte ieš lea sápmelaš, gullá sápmelaččaid bilkidit, de dieđusge ii liiko dasa. Eará ráppaguldaleaddjit dáidet maid reageret dasa, vaikko eai soaitte ieža leat sápmelaččat. </p>
<p>Historjjálaččat ii leat sápmelaččaid bilkideapmi ja badjelgeahččan mihkkege ođđa áššiid. Dan lea sámi álbmot šaddan vásihit áiggiid čađa go su árvvut eai leat seammaláganat go kolonistta árvvut. Wiklund, guhte dutkkai sámi lávluma, juoigama ja poesiija álggogeahčen 1900-logu, čálii omd. <em type="italic">lapparnes primitiva försök till episk framställning....knappast väcka vårt intresse. I estetiskt afseende är deres inre värde obetydligt och deres yttre värde ännu obetydligare </em>(Wiklund 1906:45). Máŋgga sajes dan dutkamušas hejoša sápmelaččaid ja dat oaidnu lei dan áigásaš dutkiin oalle dábálaš. Dat jáhkku ahte sápmelaččat leat primitiiva olbmot geat eai oro ipmirdeame mii alcceseaset lea buoremus, orru joatkán dálá áigái. Dan sáhttá gohčodit ain bisti <em type="italic">intellektuála kolonialisman </em>mii mearkkaša ahte dološ áiggis vigge kolonisttat ráhkadit ráji <span type="quote" xml:lang="fin">“min ja sin”</span> gaskii (Kuokkanen 2009:24.) Ieža sii ledje alit dásis <em type="italic">intellektuálalaččat </em>go omd. sápmelaččat. Cealkka <em type="italic">valgt en annen vei enn det normale Norge pleier å følge, </em>čujuha čielgasit dien guvlui. </p>
<p><em type="italic">In áiggo oaidnit sámi luonddu billašuvvan </em></p>
<p>Measta seamma čielggas go diet diehtu, lei 28.04. 1994:s dalá Sámediggepresideantta Ole</p>
<p>Henrik Magga diehtu Rio Tinto Zink ruvkefitnodahkii ahte dat leat lobihemet boahtán ohcat minerálaid Kárášjoga gielddas ja ahte galget vuolgit eret guovllus ja čorget bázahusaideaset.</p>
<p>Jearahallan gos dadjá dainna lágiin, lea <em type="italic">Gollegiisá </em>filmmas (NRK Sámi Radio 2013). </p>
<p>Teavsttas deattuhuvvo ahte sisabahkkejeaddjit leat boahtán lobihaga min guovlluide. Sii leat ovdal boahtán buriid lohpádusaiguin, main dattege ii šatta mihkkege. Sii vižžet <em type="italic">dietnasa dáppe, muhto mii eat oaččo dietnasis oasi: dinejit muhto mii etnot </em>(sic!) <em type="italic">beasa lohkat ruđaid </em>. </p>
<p>Sii dat bidjet eavttuid; <em type="italic">dat dat mearridit visot </em>. Mii šaddat dušše geahččat ja dohkkehit sin daguid. Retorihkka dás lea maid doalahit sámi eatnamiid ráinnasin. Jus ribahit industriija leavvat, de sámi kultuvra maid lea áitojuvvon: <em type="italic">Jus vuollánetnot </em>(sic!) <em type="italic">sámi kultuvra ii biso </em>. </p>
<p>Stiila heive hiphop-šáŋŋerii mas sáhttá atnit badjelmearálašvuođa čuoččuhusaid dahje juste nuppeládje; unnidit maiddái áššiid, bilkideami, dajadeami ja garrodeami. Dán teavsttas 82 vuhttojit buot ovdamearkkat, nu go mat <em type="italic">jus vuollánetnot, de sámi kultuvra ii biso </em>. Dat lea čuoččuhus mii ii dáidde jeahkit čázi danne go sámi kultuvra ii leat dieđusge dušše ruvkevuostálastiid duohken. Nuppe dáfus sáhttá jurddašit ahte guotteteana jávká ja dainnalágiin ii biso sámi kultuvra dan dihto báikkis nu go lei. Sápmelaččat geat sávvet ruvkedoaimmaid min guovlluide, livčče juste nuppi oaivilis. Sin mielas ii leat sámi kultuvra áitojuvvon movt ge dan geažil. </p>
<p>Go buohtastahttá álgoálbmogiid ja oarjemáilmmi árvvuid, de lea sápmelaččaid vuohki leamaš vára váldit luonddus ja luondduriggodagain maŋit áigái. Mii leat omd. oahpahuvvon ahte go vánddardit luonddus, de galgá dollasaji ge čorget nu ahte dasa ii báze mihkkege. Jurdda das lea seailluhit báikki ráinnasin dassá go máhccat fas dasa, dahje go earát bohtet. Eatnamiid galgá boahtte buolvvaide seastit, go mii han leat dušše oanehis čalbmeravkalanbotta dás dan ektui go man guhká máilbmi galgá bistit. Oarjemáilmmi váldoservodaga árvvut leat omd. priváhta eanan- ja luondduresurssaid oamasteapmi (Kuokkanen 2009:55). Oarjemáilmmi jurdda lea ahte go sii bohtet ruhtafámuin, de galget earát vuovdit. Priváhta ruvkefitnodagat rogget ja dolvot golli sámi duoddariin. Sámi jurddašanmálle lea maid ahte ii leat nu hoahppu.</p>
<p>Manne galget juste dál viežžat daid riggodagaid? Eai go dat liiggo orrut doppe boahttevaš buolvvaide ávkin dahje heađebeai-várrin, jus dilli šaddá nu ahte muhtomin duođai dárbbaša dan, de sáhttá rabestit gollegiissá. Dat soaitá 500 dahje 1000 jagi geahčen. Sápmelaččas lea dakkár jurddašanvuohki ahte gál áigi čájeha, mii mearkkaša gal čoavddus boahtá vaikko juste dál ii leat das. Ii leat nu hoahppu mainnage. Váttisvuođat čovdojit áiggi mielde.</p>
<p>Oarjemáilmmi mášohisvuohta lea juste nuppeládje. Váttisvuođat galget čovdojuvvot johtilit (Kuokkanen 1996:55). Danne galget minerálat juste dál bajás.</p>
<p><em type="italic">Dat leat min muittut ja ovddeš áiggit Billohuvvan luondduin dasa mii báhcit </em></p>
<p>Álgoálbmotjurddašanmálle lea holisttalaš luondduipmárdus (Gaski deaddiluvvome 2017:8,</p>
<p>Kuokkanen 2009:45). Ovddeš áigi lea buktán min dálá áigái. Ovddeš áigi lea divrras ja dat mii lea boaris, das lea árvu. Sápmelaččat gudnijahttet dološ bassi báikkiid ja atnet árvvus luonddu danne go leat sorjavaččat dasa. Dat jurddašeapmi ii oro leame oarjemáilmmis.</p>
<p>Muittus leat ministara sánit ahte dáppe han leat vel vilges dielkkut. Vilges dielkkut maid julošii čáhpodahttit. Guovllut gosa jođáneamos lági mielde galggašii buktit rusttegiid, 83 industriija ja ávkkástallama. Ii boahtte jahkečuođis, muhto go leat golahan nu ja nu olu miljovnnaid ovdaprošeavttaide. Diet retorihkka čalmmustuvvo hui bures <em type="italic">Min guovlu </em>-teavsttas. Dat čujuha dáhpáhusaide mat leat geavvan, main sápmelaš lea oahppan. Dat lea sihke duođaštus (logosákkastallan), dovdduide čadnon (pathosakkastallan) ja teavstta muitaleaddjái guhte ovdanbuktimiin čájeha historjjálaš dieđu ja gelbbolašvuođa (ethosákkastallan). </p>
<p><em type="italic">Livččii vel juoga ávkin jus suohkan oažžu juoga </em>(sic!) </p>
<p>Dien oasi sáhttá čujuhussan atnit ovddeš ruvkedoaimmaide suohkanis. 80-jagiin go</p>
<p>Outokumpu doaimmahii Biedjovákki ruvkkiid, de sii vižže 6 tonna ráinnas golli</p>
<p>Biedjovákkis. Lea go mihkkege ásahuvvon bistevaččat guovlluide ávkin? </p>
<p><em type="italic">Min guovlu </em>-ráppateavstta retorihkka lea atnit ávkki ovddeš ruvkedoaimma ovdamearkkain dasa man unnán ávkki ruvkedoaibma buvttii suohkanii (logosákkastallan). Dan teavstta retoralaš gaskaoamit leat ee. metaforat mat čujuhit dovdduide ja garrusánit mat nannejit vuostehágu go ruvkedoaimmahaga olbmot leat bilkidan ja čuorbbášan sápmelaččaid. Garra dajaldagat ja garrusánit leat ge ráppaid dovdomearka. Teaksta čujuha dáhpáhusaide mat leat geavvan, main sápmelaš lea oahppan dahje goit juobe berrešii oahppat juoidá. Dat lea sihke duođaštus (logosákkastallan), dovdduide čadnon (pathosakkastallan) ja teavstta muitaleaddjái guhte ovdanbuktimiin čájeha historjjálaš dieđu ja gelbbolašvuođa (ethosákkastallan). </p>
<p>Teakstačálli deattuha maid ahte dat leat <em type="italic">min eatnamat </em>. Dainna lágiin čájeha maid ahte son lea siskkobealde, dahje insiderposišuvnnas (Smith 2012). Son dovdá gullevašvuođa guovlluide ja árbevirolaš álgoálbmotvuogádaga árvvuid go inkludere earáid; <em type="bold">min </em>guovlu, fiinna dilli <em type="bold">mis. </em></p>
<p>Oarjemáilmmi váldoservodaga árvvut deattuhit ovttaskas olbmo ja lagasbearraša dehálašvuođa (Kuokkanen 2009:55). Teavsttas boahtá ovdan ahte ii hálit vuovdit guovllu olggobeale ruhtafámuide, muhto háliida doalahit guovllu oktasaš sámi guovlun. Nu lea ge leamaš dábálaš don doloža sámi soppar-servodaga rájes juo. Siida ii eaiggáduššan eatnamiid nu go dán áigge mearkkaša eaiggáduššan, muhto siidda olbmot hálddašedje eatnamiid ovttas ávkin buohkaide. Dakkár oainnuin muitaleaddji ge dovdá gullevašvuođa guovlluide ja árbevirolaš álgoálbmotvuogádaga árvvuid go inkludere earáid; <em type="bold">min </em>guovlu, fiinna dilli <em type="bold">mis. </em></p>
<p>Dákko boahtá ovdan juste nuppelágan oaidnu go oarjemáilmmi oaidnu. Dat ii soaba sámi jurddašeapmái ahte soames priváhta olbmot galget eaiggáduššat duottarguovllu mii vel lea 84 boazosápmelaččaid guottetbáiki, ii ge dat soaba álgoálbmotjurddašeapmái ge viidát máilmmis. Oarjemáilmmi váldoservodaga árvvut gal deattuhit ovttaskas olbmo ja lagasbearraša dehálašvuođa (Kuokkanen 2009:55). </p>
<p>Beakkán indiánahoavda Chief Seattle jearai ge sártnistis, ahte gii bat eatnama ja áimmu sáhttá vuovdit, man ii oktage eaiggáduša? (Smith 1887). Vaikko áigi rievdá ja moadde čuođi jagi orru guhkes áigi, de lea olmmoš oba oanehis gaskka eatnan alde agálašvuođa ektui ja eanan gal lea agálaččat das. Eanan baicca galggašii eaiggáduššat olbmo, ii ge nuppeládje. Guđe olbmui bat lea addon vuoigatvuohta oamasteami gáibidit eatnamii, ja man vuođul? Movt priváhta olbmot sáhttet eaiggáduššat stuora máilmmi eananguovlluid Lulli-Norggas, nannejuvvon čálalaččat báhpiriin stáhta eananoamastangirjjis? Duháhiid jagit dan olbmo eallináiggi ovdal ja maŋŋel lea dat eanan das. Movt sáhttet juste dat olbmot, dat sohka jur juste dalle sin eallináiggis ja agibeaivvi ovddosguvlui oamastit daid dušše go báhpirii lea čállojuvvon? Muhto nu lea oarjemáilmmi oaidnu; oastit eatnama alccesis dahje su bearrašii.</p>
<p>Measta vel vearrát lea vuohki movt maiddái barget; váldit guotteteatnama nu ahte ii oastte ge dan, ii mávsse maidege dan ovddas. Go lea váldán dan eatnama, de roggagohtet golli eatnama vuolde, dolvot dan eret guotteteatnamis, ruvkefitnodat vuovdá dan ja priváhta olbmot riggot issorasat dainna. Go ruđalaš gánnáhahttivuohta lea nohkan, de guđđet daid hávváduvvan báikkiid dasa ja ieža mannet. Dan govvida ge Slincraze ná: <em type="italic">Dat leat min muittut ja ovddeš áiggit. Billohuvvan luondduin dasa mii báhcit. </em>Ja nie joatkašuvvá ain ja ain. Čađat fuomášit ođđa guovlluid anistuvvot ja hávvádit. </p>
<p>Arctic Gold ii leat vel vuollánan dán áššis. Aittobáliid, 11.03.17 leat sii sádden preassadieđáhusa mas eaktudit ahte suohkanstivra mearrida Biedjovákki guovllu bissut ruvkeguovlun, ii ge nannejuvvot boazodoalloguovlun (Ifinnmark 2017). Lea paradoksa go El</p>
<p>Salvador dáid beivviid lea vuosttaš riikan máilmmis gieldán buot ruvkedoaimmat olles riikkas (Dagens Næringsliv 2017) danne go dat nu nuoskkidit. Doppe eai goit leat sápmelaččat ge suohkanstivrras! 85 5 Čoahkkáigeassu ja analysaoasi digaštallan</p>
<p>Álggaheapmi ja duogáš dutkanfáttá válljemii lea leamaš áiggiid čađa kolonialisma. Dat lea oidnosii boahtán máŋgga ládje; dáruiduhttimiin go alddán ledje muhtun dárogielat oahpaheaddjit vuođđoskuvllas geat eai oaidnán sámegiela árvvu, juoigangildosiin, sisabahkkemiiguin orohahkii ja sámi árvvuid unnán árvvus adnojumiin almmolaš ásahusaid bealis. Álgoálbmotmetodologiija lei vuosttaš akademalaš teoriija mainna deaividin allaskuvlla- ja universitehtadásis mii loktii oidnosii daid árvvuid ja árbedieđuid maiguin bajásšadden. Sámi girjjálašvuođa dutkančalmmiiguin háliidin loktet ođđasit ealáskan sámi politihkalaš lávlla- ja ráppateavsttaid álgoálbmotmetodologiija dutkandássái.</p>
<p>Álgoálbmotmetodologiija sisttisdoallá ahte álgoálbmot ieš definere iežas árvvuid ja árbedieđuid, dan sadjái go ahte earát galget dan dahkat.</p>
<p>Masterdutkamuš sámi politihkalaš lávlla- ja ráppateavsttaid kontekstuála analyseremiin ovddida sámegiela girjjálašvuođa dutkamuša mas ain váilu olu dutkan. Ođđa sámi politihkalaš lávlagat ja luođit geasuhit nuoraid, ja daid dutkan ovddida sámegiela ja lea servodatávkkálaš álgoálbmotgeahčastagain. Dat dutkan maid čájeha nuoraide man miellagiddevaš ja viiddis sámegiel girjjálašvuohta lea, ahte dat eai dárbbaš leat dušše dološ girjjit ja lohkamušat. Dávjá lea leamaš sámi girjjálašvuođa almmuheamis nu ahte girjjit ádjánit máŋggaid jagiid čállima rájes deaddileami rádjái. Lávlla- ja ráppateavsttat leat áibbas ođđasat ja áigeguovdilat dan dáfus. Dat ilbmet jođánit ja mannet čalbmeravkalanbottas viidát virtuála máilmmis. Go mii diehtit ahte girjjálašvuohta speadjalastá servodaga, de lea dálá servodat mii ihtá oidnosii. Das oaidná maid dálá sámi nuorat lávlla- ja ráppateavsttaid dáfus atnet dehálažžan ja makkár rievdadusaid sii háliidit olahit servodagas. Nuoraidgirjjálašvuohta ii leat almmuhuvvon seamma hivvodagain ja leavttuin go maŋemus jagiid lávlla- ja ráppateavsttaid bohciideapmi. Ođđa teavsttat ilbmet dađistaga. Dasa leat oaidnán ovdamearkkaid go máŋgii leat ráhkaduvvon sierra lávlagat ja ráppat dihto sisabahkkemiidda servodagas, nu go Gallok-ruvkedoibmii, Biedjovákki ruvkedoibmii ja Jovsset Ánte Sara boazologu unnidanáššái Romssa diggegottis, namalassii lávlla <em type="italic">Till en renskötare6 </em>. Dasa lassin leat ráhkaduvvon olu lávlagat ja ráppat oppalaš sisabahkkemiid fáttáin. Lávlla- ja 6 https://www.youtube.com/watch?v=S7vpWxTEfX0 86 ráppateavsttaid retorihka dutkamušas fuomášin vel ahte teavsttain leat iešguđetlágan perspektiivvat dan dáfus geaidda retorihkka lea oaivvilduvvon. Muhtun teavsttat leat čállojuvvon njuolga kolonisttaide olggosguvlui máilbmái. Muhtumat leat fas čállojuvvon dego siskkáldas dálkkastupmin jorgalahttit eará sápmelaččaid geain ii leat seamma diskursa ja eanangáhttenjurdda go sámi politihkalaš lávlagiid ja ráppaid teakstačálliin. Čuolbma lei geahččat retorihka ja konteavstta sámi politihkalaš lávlla- ja ráppateavsttain. Ráddjejupmi lei dainnalágiin ahte dutkanteavsttaid áigodat lei gaskal 2013-2016 ja leat vihtta lávlla- ja ráppateavstta analyserejuvvon, namalassii Niillas Homberga lávllateaksta <em type="italic">Valvvi gaskii </em>, Sofia </p>
<p>Jannoka lávllateaksta <em type="italic">We are still here, </em>Niko Valkeapää lávllateaksta <em type="italic">Leat go friija, </em>Ailu </p>
<p>Valle ráppateaksta <em type="italic">Ruovdestállu </em>ja Nils Rune Utsi – Slincraze ráppateaksta <em type="italic">Min guovlu. </em></p>
<p>Dieid teavsttaid lean analyseren kontekstuála vugiin, mii mearkkaša ahte teavsttat leat biddjon historjjálaš, servodatlaš ja kultuvrralaš kontekstii. Seammás lean geahččan makkár retorihkain lávlagiid ja ráppaid fáddá lea ovddiduvvon. Oktasaš diskursa buot sámi politihkalaš lávluin ja ráppariin lea eanangáhtten ja sisabahkkemiid eastadeapmi. Sisabahkkemat sáhttet leat máŋggaláganat, ee. ruvkedoaimmat, bieggamillohuksemat, dulvadeamit jna. Muhtun sisabahkkemat dahkkojuvvojit eanangáhttema namas, dego bieggamilluid huksen. De ii dárbbaš dulvadit jogaid elrávnnji buvttadeapmái. Dan sáhttá navdit ođđaáigásaš ruoná kolonialisman. Dakkár oktavuođain boahtá álgoálbmot- ja oarjemáilmmi guovttelágan jurddašeapmi čielgasit ovdan.</p>
<p>Bonju fápmostruktuvrraid ohcamis lean atnán retorihka analysa- ja dutkanreaidun. Dan oktavuođas lean teavsttaid guorahallan mikrodásis, nappo geahččan sániid, metaforaid, dadjanvugiid ja cealkagiid teavsttain. Retorihkkaparadigmat leat ethos-, logos- ja pathosákkastallan. Dan vuogi oktan álgoálbmotmetodologiijain ja kontekstuála vugiin, lean holisttalaš vugiin atnán teavsttaid analyseremii. 5.1 Konklušuvdna</p>
<p>Analysabohtosiid vuođul áiggun dás konkluderet dutkančuolmma ektui mii lei makkár konteavsttain ja retorihkain fápmostruktuvrrat bohtet ovdan sámi politihkalaš poesiijas gaskal 2013-2016. 87</p>
<p>Analytihkkára bargu lea iskat doallá go teavstta retorihka deaivása, ahte orru go teakstačállis beroštupmi áššái maid ovddida, vai lea go sámi dadjanvugiin <span type="quote">“coggon jierbmi”</span> dahje <em type="italic">image </em>mii ráđđe (Hellum 2012: 86). Dás sáhttá konkluderet ahte politihkalaš poesiija lávlagiid ja ráppaid konteavsttain ja retorihkain bohtet bonju fápmostruktuvrrat ovdan sámi politihkalaš poesiijas gaskal 2013-2016. Bonju fápmostruktuvrrat stuoraservodaga ja sápmelaččaid gaskkas orrot šaddan garraseappot áigodagas 2013-2016. Lávlagiid ja ráppaid hivvodat ja valljivuohta čujuha dan guvlui, seammás go retorihkka teavsttain lean garran geažuheamis njuolggo ovdanbuktimii. Go buohtastahttit čielga poesiija mii lea lohkama váráš ja lávllateavsttaid mat leat gullama várás oanehis botta, de lea lunddolaš ahte geažuheapmi lea rievdan njuolgadet ovdanbuktimin. Leat ovdamearkkat ja gaskaoamit teavsttain mat leat sihke metaforat, cealkagat ja njuolggo dadjanvuogit mat ovddastit garra vuostálastima sisabahkkemiidda mat leat áitán sámi guovlluid. Ráppateavsttaid leat muhtun sajiin garrusánit ja muđui garraset dadjanvuogit go lávlagiin. </p>
<p>Oktasaš buot teakstačálliin lea ahte sii leat sápmelaččat ja insiderposišuvnnas danne go sin álgoálbmotdiskursa lea oktasaš. Dat nanne ethosákkastallama buot teavsttaid dáfus. Buohkat háliidit olahit rievdadusa servodagas sámi eatnamiid várjaleami dáfus sisabahkkemiid ektui.</p>
<p>Retorihkkagaskaoamit leat ee. buohtastahttimat cosmopolitan-dásis, <em type="italic">trans-Indigenous </em>vugiin mii deattuhuvvo buorren álgoálbmotmetodologiijas (Cox 2014:378). Dat vuohki mii teavsttas lea; buohtastahttit álgoálbmogiid nu go bohccuin ja bisoniin, tipiin ja lávuin, jna. Muitaleaddji retorihkka lea ahte dainnalágiin čájeha eará álgoálbmogiidda ahte son dovdá dili, son lea ieš doppe, vrd. insiderposišuvnna (Smith 2012) ja nanne ahte sis lea dego oktasaš soahti. Dainna orrot lálvut ja rápparat lihkostuvvame bures, ee. go musihkkavideoin <em type="italic">We are still here </em>vuittiiga Sofia Jannok ja Anders Sunna máilmmi stuorimus álgoálbmotgilvvus Torontos 2016:s. </p>
<p>Sámi nuorat šaddet gievrrabut vuostálastit ovttasbargguin ja gulahallamiin eará álgoálbmogiiguin ja vuostálastin beaggá viidábut ja njuolggabut go ovdal. Dan áigodagas leat ilbman hui olu ođđa teavsttat ja lea dušše oassi dain mat dás leat analyserejuvvon. Liikká addet dat viiddis perspektiivva go ovddastit golmma riikka sápmelaččaid ja guovlluid.</p>
<p>Teavsttaid retorihka vuođul bohtet maid ovdan iešguđetlágan ulbmiljoavkkut politihkalaš poesiijai, eai dušše eará álgoálbmogat. Muhtun teavsttat faŋuhit siskkáldasat, nu go dat guokte ráppateavstta <em type="italic">Ruovdestállu </em>, <em type="italic">Min guovlu </em>ja maiddái lávllateavsttat <em type="italic">Leat go friija </em>ja <em type="italic">Valvvi </em>88 <em type="italic">gaskii </em>. Dat sodjet eambbo siskkáldasa guvlui, sámi servodahkii ja sápmelaččaid iežaset gaskavuođaide. <em type="italic">Valvvi gaskii </em>-teavsttas lea veaháš earalágan stiila go dan golmma eará lávllateavsttas, go das alddis lea geažuheapmi álggus lohppii, ja metaforat ja dadjanvuogit maid ferte dovdat gielas. Goitge dan ávžžuhus orru leame beassat eret geažuheamis juste sisabahkkemiid vuostálastimis ja njuolggabut vuostálastit go ovdal, danne go <em type="italic">gumppet leat boahtán márkanii </em>. Dat lávllateaksta orru eambbo oaivvilduvvon sidjiide geat juo leat seamma diskurssa siskkobealde. Dan gal muhtun muddui dahká <em type="italic">Min guovlu </em>-teaksta maid, go das vuhtto ballu maid ovdanbuktá guldaleddjiide geat leat juo siskkobealde sámi holisttalaš jurddašanvuogi. Das boahtá ovdan ahte diskurssat ja sosiála struktuvrrat rievddadit servodaga ja áiggi mielde, ahte vaikko dálá suohkanstivra cakkai ruvkedoaimmaid, de dat eai leat suodjaluvvon agibeaivái. Siskkáldas sámi fápmovuogádat sáhttá rievdat, vrd. ovdalis čilgejuvvon fránskalaš sosiologa Pierre Bourdieu doxa ja opiniona modealla (Gaski, 1991:140-141). Sápmelaččat geat dorjot ja oidnet ávkki industriija bargosajiin sáhttet mearridit sápmelaččaid badjel geain lea guotteteanan gasku guovllu gosa ruvke plánejuvvo, jus fal leat eanetlogus. Eai buot sápmelaččat leat ruvkkiid, bieggamilluid, dulvademiid ja olu eará sisabahkkemiid vuostá. Sii háliidit oažžut áigái eambbo industriála bargosajiid sámi guovlluide ja atnet daid sámi servodaga riggudeapmin dan sadjái go vahágin. Olu sápmelaččat leat mielde dáčča politihkalaš bellodagain geat dorjot namuhuvvon industriija. Dat lohku mii odne lea suohkanstivrras, sáhttá leat earalágan boahtte válggaid maŋŋel. Dakkár olbmuide orru <em type="italic">Leat go friija </em>-teavstta retorihkka čujuheame. Dat orru leame dat teaksta mii eanemusat čujuha hegemonijai sámi servodagas ja geahččala olahit rievdadusa dan dáfus, go lea fuomášan ja vároha soapmása leat čadnon, go ii leat friija. Čadnot sáhttá máŋggaládje, nu go analysas bođii ovdan; omd. politihkalaš vuogádagaide ja bellodagaide, oarjemáimmi ruhtaáŋgirvuhtii ja politihkalaš posišuvnnaid doalaheapmái. 89 6. Loahppasánit </p>
<p>Lea leamaš miellagiddevaš analyseret ođđaáigásaš sámi politihkalaš poesiija dutkama teoriijaid ja metodaid vuođul. Earenoamáš dainna lea ahte dat ilbmá nu jođánit ja speadjalastá servodaga dás ja dál, seammás go fáttá sáhttá guorrat doložeamos sámi politihkalaš poesiijii.</p>
<p>Buori čállosis lea áiggehis sisdoallu (Gaski 1991:12.) Go čájehuvvo ahte 2013-2106 lávlla- ja ráppateavsttaid fáttá sáhttá guorrat ruovttoluotta 1700-logu <em type="italic">Suola ja noaidi </em>-luohtadajahusaide, de dan vuođul sáhttá dadjat ahte dálá lávlla- ja ráppateavsttat lea buorre girjjálašvuohta áiggehis fáttáinis sihke dološ-, dála- ja boahtteáiggis. Lávlla-ja ráppateavsttain olu eambbo deaddu ja sisdoallu go maid álgogeahčastagas jáhkken. Danne lea dehálaš álgoálbmotmetodologiiga vuođul dokumenteret vuosttaldanpoesiija suorggi go dan fáddá dáidá leat čuođi jagi geahčen juste seamma, dušše kolonialisma soaitá váldán eará hámi. </p>
<p>Seammás dat ođđa girjjálašvuohta addá vejolašvuođa ođđa dutkamii. <em type="italic">Viiddidit girjjálašvuođa doahpaga </em>lea ovdamearka movt ovddidit álgoálbmotperspektiivva atnuiváldima (Kuokkanen 2009:46). Nubbi maid son evttoha, lea <em type="italic">čállit ođđasit nu ahte eamiálbmoga jietna gullo </em>. </p>
<p>Goappaš daid ovdamearkkaid doaivvun dáinna dutkamiin olahan.</p>
<p>Lávlagat sáhttet retorihkain ja movttiidahtti musihkalaš beliin leat mielde hábmeme guldaleddjiid diskurssa, eandalii nuoraide geat čuojahit lávlagiid olu, dánsejit daidda jna.</p>
<p>Sápmelaččaid holisttalaš máilmmeoaidnu unnui teknihka ja industriija boahtimiin Sápmái.</p>
<p>Daid lávlagiid ja ráppaid bokte sáhttá boahtte buolva oažžugoahtit holisttalaš jurddašanvuogi ruovttoluotta, go teavsttain lea retorihkka mii doalvu dan guvlui.</p>
<p>Teavsttat ilbmet jođáneappot go sámi girjjit goassege leat dahkan ja leat hui varrasat dan dáfus. Dat lea juoga masa eat leat ovdal hárjánan ja mii lea hui positiiva ja ealáskáhtti bealli sámi girjjálašvuođas. Analysat mat leat mu dutkamušas, sáhttet adnot viidáset dutkamii ja eandaliige sámegiel oahpahussii joatkka- ja alitoahpu dásis. Čálidettiin lean fuomášan ahte čiekŋalis analysaovdamearkkaid ii leat dušše dábuhit sámegillii.</p>
<p>Lea leamaš miellagiddevaš oaidnit man viiddis perspektiiva teavsttain lea. Lea dávjá leamaš stuora váilevašvuohta go sámi nuorat čállet unnán ja lohket unnán girjjálašvuođa. Dat áigodat maid lean dutkan; 2013-2016 lea buvttadan eambbo sámi nuorain go goassege ovdal sámi girjjálašvuođas. Dat lea riggodat ja čájeha mas sámi nuorra čállit beroštit ja maid sii háliidit 90 ovdanbuktit. Viidáseappot livččii miellagiddevaš čuovvut sámi politihkaš poesiija boahtteáiggis, oaidnit mainnalágiin mannolat šaddá ovddosguvlui. Maiddái livččii miellagiddevaš buohtastahttit sámi politihkalaš poesiija eará álgoálbmogiid nuoraid poesiijain ja dainnalágiin loktet sámi politihkalaš poesiija dutkama cosmopolitána dássái.</p>
<p xml:lang="smn"><em type="bold">Mielddus: Amoca ráppaoassi Ruovdestállu-ráppas davvisámegillii: Anarâškielân: </em>big bang! šoodâi puoh energia puohvuotân mii lii ovttuu lamaš-uv tun kii haldâšah tuulâ, kuldâl, maailm ij taarbâš tuu mun lam äigi, lam čuovâ, lam evoluutio gravitaatio, 13 dimensiod, mun lam avalâš fuusio máttááttâs: ij taggaar lah ko kristus, allah tei sáttán ko peivi lii tii immeel, iberdem lii vástádâs juáhhást lii tárbu siäiludiđ geenijdis kuittâg ulmuu eellim lii tego kuuđhâpeesist lii kalga tutkâđ ulmuu luándu pyerebeht vistigkis olmooškodde lii tuše ohtâ superorganismi evoluutio lii kišto, vijses apina lii feilejum iskos 2elleešlaajâ mii nävlee kyeimis riistân aneh epiluándulijd áárvuid, lojodeh ryevdistááluid jieijâs táárbun uárjudeh joba luándu veikkâ luándulávt olmooš ferttee soottâđ já tuárudiđ te tondiet puátteevuođâst tellus jorá ihepuudâid kuárusin </p>
<p><em type="bold">Davvisámegillii: </em>big bang! Šattai buot energiija buotvuohtan mii lea álo leamašge don gii hálddašat dola, guldal, máilbmi ii dárbbat du mun lean áigi, lean čuovga, lean evolušuvdna gravitašuvdna, 13 dimenšuvnna, mun lean agálaš fušuvdna oahpahus: ii dakkár leat go kristus, allah dahje sáhtán go beaivi lea din ipmil, ipmirdeapmi lea vástádus juohkehaččas lea dárbu seailluhit genaidis goittotge olbmo eallin lea dego gotkkabeasis lea galgá dutkat olbmo luonddu buorebut álggusges olmmošsohka lea dušše okta superorganisma evolušuvdna lea gilvu, viisses áhppa lea feilejuvvon iskkus 2eallišládja mii návle guoimmis russii geavahit eahpelunddolaš árvvuid dápmet ruovdestáluid iežaset dárbui atnet šlávan joba luonddu vaikke lunddolaččat olmmoš ferte soahtat ja doarrut de dan dihte boahttevuođas tellus jorrá jahkeviissáid goarusin </p>
</body></document>
