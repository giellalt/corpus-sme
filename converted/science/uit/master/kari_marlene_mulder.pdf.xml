<document xml:lang="sme" id="no_id"><header><title>Å møte naturfaglige begreper med to språk</title><genre code="science"/><author><person firstname="Kari Marlene" lastname="Mulder" sex="f" born="" nationality="NO"/></author><year>2019</year><wordcount>173</wordcount><conversion_status type="standard"/><availability><license type="standard"/></availability><origFileName>https://munin.uit.no/bitstream/handle/10037/15702/thesis.pdf</origFileName><parallel_text xml:lang="eng" location="kari_marlene_mulder_eng.pdf"/><parallel_text xml:lang="nob" location="kari_marlene_mulder_nob.pdf"/><metadata><uncomplete/></metadata><version>XSLtemplate $Revision: 180635 $; file-specific xsl  Revision; common.xsl  $Revision$; </version></header><body><p><em type="bold">Čoahkkáigeassu </em></p>
<p>Dát casedutkamuš iská movt guovttegielat oahppit geat hálddašit davvisámegiela ja dárogiela geavahit goappaš gielaid go ságastallat luonddufága doahpagiid birra. Case:t leat guokte ohppiidjoavkku nuoraidskuvllas ja joatkkaskuvllas. Ulbmilin lei gávnnahit makkár gielalaš praksisat ohppiin leat, ja movt sii geavahit guokte giela go ohcalit dahje čájehit ipmárdusa luonddufága doahpagiin. Dutkamuša vuođus lea sosiokultuvrralaš oahppanteoriija.</p>
<p>Teorehtalaš rámma lea litteratuvra luonddufága giela oahppama birra, ja guovttegielatvuođa ja <em type="italic">translanguaging </em>birra. Dán casedutkamušas lea kvalitatiiva lahkoneapmi, ja mun lean áican luonddufágadiimmuin guokte ohppiidjoavkku main ledje oktiibuot čieža oahppi. Jietna báddejuvvui ja deskriptiiva analysa vuođđun leat transkriberejuvvon báddemat. Bohtosat čájehit ahte oahppit geavahedje dušše sámegiela, dušše dárogiela ja <em type="italic">translanguaging </em>go ságastalle luonddufága doahpagiid birra. Sii geavahedje dávjá dárogielat sániid luonddufága doahpagiidda go ságastalle sámegillii. Oahpaheaddji ja oahppogirjji giella váikkuhii ohppiid gielalaš praksisiid, ja orrot adnome eambbo dárogielat sánit go doahpagiin lea alla taksonomalaš dássi dahje leat guhkkin eret sámegiel beaivválaš gielas. Beroškeahttá das geavahedje go oahppit sámegiel- dahje dárogielsániid doahpagiidda, de sii ságastalle doahpagiid sisdoalu birra sámegillii. Sii lonohalle njuovžilit gielaid gaskkas, ja <em type="italic">translanguaging </em>ii orron hehtteme doahpagiid ipmirdeames. </p>
</body></document>
