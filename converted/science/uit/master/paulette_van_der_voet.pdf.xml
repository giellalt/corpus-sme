<document xml:lang="sme" id="no_id"><header><title>Revitalisation through Sami language education</title><genre code="science"/><author><person firstname="Paulette Birgitte" lastname="van der Voet" sex="f" born="" nationality="NO"/></author><year>2019</year><wordcount>247</wordcount><conversion_status type="standard"/><availability><license type="standard"/></availability><origFileName>https://munin.uit.no/bitstream/handle/10037/15655/thesis.pdf</origFileName><parallel_text xml:lang="eng" location="paulette_van_der_voet_eng.pdf"/><parallel_text xml:lang="nob" location="paulette_van_der_voet_nob.pdf"/><metadata><uncomplete/></metadata><version>XSLtemplate $Revision: 180635 $; file-specific xsl  Revision; common.xsl  $Revision$; </version></header><body><p>Abstrákta (North Sami)</p>
<p>Dán masterčállosa ulbmil lea iskat iešguđetge giellaoahpahuspolitihkaid mat váikkuhit sámi mánáid oahppomannolahkii</p>
<p>Norggas, mánáidgárddis gitta joatkkaskuvlii.</p>
<p>Oahpahusvuogádagas lea mearrideaddji rolla sámegiela ealáskahttimis, ja dát ealáskahttindoaibma vuhtto dálá oahppoplánain.</p>
<p>Geavahettiin kritihkalaš diskursaanalysa analyserejuvvojit politihkalaš dokumeanttat mat leat relevánttat sámegiela oahpahussii. Eanet spesifihkka gullet dáhtaide dálá Mánáidgárddi rámmaplána,</p>
<p>Máhttoloktema oahppoplánabuktosa ja</p>
<p>Máhttolokten –</p>
<p>Sámi oahppoplánabuktosa oasit mat leat relevánttat sámegiela oahpahussii. Analysa vuođđun leat guokte dutkangažaldaga. Vuosttaš gažaldat lea mo vejolašvuođat oahppat ja geavahit sámegiela mánáidgárddis ja skuvllas leat regulerejuvvon. Nubbi gažaldat lea makkár giellaideologat sámegielaid hárrái bohtet oidnosii dáin dokumeanttain.</p>
<p>Golmma fáktoris lea dehálaš rolla reguleret vejolašvuođaid oahppat ja geavahit sámegiela mánáidgárddis ja skuvllas. Vuosttaš fáktor lea sámegielaid hálddašanguovllu geográfalaš dimenšuvdna, mii nuppe dáfus lea mielde nanneme sámegielaid dan guovllu siskkobealde, muhto mii fas nuppe dáfus addá mánáide geat orrot dán guovllu olggobealde unnit vejolašvuođaid oahppat ja geavahit sámegiela mánáidgárddis ja skuvllas. Nuppi fáktorii gullet dat iešguđetge diskurssat mat gusket sámegiela oahpahusa dehálašvuhtii rámmaplánas ja oahppoplánain. Rámmaplána lahkona sámegiela oahpahusa máná beroštumiid vuođul, ja oahppoplána fas guovdilastá dehálašvuođa ealáskahttit sámegielaid. Goalmmát fáktor lea doaibmi guovttegielalašvuohta, mii oahppoplánain lea sihke sámegiela oahpahusa gaskaoapmi ja ulbmil. Doaibmi guovttegielalašvuohta ii leat meroštallon lagabut oahppolánain, ja dat addá oahpaheddjiide vejolašvuođa heivehit oahpahusa ovttaskas oahppái. Čoahkkáigeasedettiin leat mánát geain lea vejolašvuohta čuovvut sámegiela oahpahusa Norggas, máŋggabealat joavku máŋgga iešguđet ládje, ja lea dehálaš ahte oahppoplánat čáhkkejit saji heivehit giellaoahpahusa dán máŋggabealatvuhtii.</p>
<p><em type="bold">Fáddásánit </em>: sámegiella, eamiálbmotgiella, giellapolitihkka ja -plánen, giellaealáskahttin, cultural interface, oahppoplánaanalysa, kritihkalaš diskursaanalysa </p>
<p><em type="italic">Translated by Berit Merete Nystad Eskonsipo </em></p>
</body></document>
