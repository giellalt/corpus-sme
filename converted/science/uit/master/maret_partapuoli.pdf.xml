<document xml:lang="sme" id="no_id"><header><title>“Váikkuheapmi – hástaleapmi – ovdáneapmi” Vuoi dan Kárenina ja Mu ártegis eallin váldopersovnnaid ovdáneapmi sosiála oktavuođain</title><genre code="science"/><author><person firstname="Máret Káre-Elle" lastname="Partapuoli" sex="f" born="" nationality=""/></author><year>2014</year><wordcount>24182</wordcount><conversion_status type="standard"/><availability><license type="standard"/></availability><origFileName>https://munin.uit.no/bitstream/handle/10037/7642/thesis.pdf</origFileName><metadata><uncomplete/></metadata><version>XSLtemplate $Revision: 161400 $; file-specific xsl  Revision; common.xsl  $Revision: 154948 $; </version></header><body><p><em type="bold">Álgosátni </em></p>
<p>Čállinproseassa lea iešheanálaš bargu, muhto duogážis leat máŋggat geat leamaš erenoamáš doarjjan ja veahkkin čállináigodagas. Háliidan erenoamážit giitit mu bagadalli, Lill Tove Fredriksena, buriid rávvagiid ja mávssolaš fágaságastallamiid ovddas. Buriin mielain leat rávven, veahkehan ja jeđđen mu, go lean dárbbašan háleštanguoimmi. Háliidan maiddái giitit iežan lagamuččaid geat leat áimmahuššan Ráste, mu unna bártnáža, go eatnis leat leamaš guhkes skuvlabeaivvit.  Váimmolaš giitosat maiddái Rástii ja Markusii geat leaba gierdevaččat dorjon mu.  Loahpahan iežan masteroahppu UiT- Norgga árktalaš universitehtas, áhkkon sániiguin:  <span type="quote">“Guossis leat guokte vieru, boahtit ja mannat”</span>.</p>
<p>1. FÁDDÁ</p>
<p>Dutkamušastan čiekŋudan sámi mánáidgirjjálašvuođa gelddolaš ja imašlaš máilbmái. Go smiehttagohten masterbarggu čállosa fáttá, de ii lean bealistan váttis válljet. Lean mánnán liikon máinnasmáilbmái buokčalit, ja dán háve ges ollesolmmožin ja guorahallin, ođđa čalmmiiguin. Lean bajásšaddan muitalusaiguin ja máidnasiiguin, sihke njálmmálaš ja girjjálaš hámiin. Nu leat ge mus buorit ja rikkis máinnas- ja muitaleamivásáhusat mainna muittašan iluin mánnávuođa. Muittán earret eará mo eadnán lávii láidestit mu nagirvárrái muitalusaiguin. Son máinnastii munnje, logai čállojuvvon mánáidgirjjiid sámegillii, ja eará háve ges jorgalii dárogielat mánáidgirjjiid go nohkkuime sámegielat girjjiin. Oainnán iežan oassin sámi mánáidgirjjálašvuođa historjjás. Ii fal dan dáfus ahte lean čállán girjjiid dahje buvttadan juoidá. Muhto lean 1980-logu sámegielahálli mánná, guldaleaddji ja lohkki. Giitosat buot áŋgiris mánáidgirječálliide buori ja dehálaš barggu ovddas, go láhče midjiide, sámemánáide, girjjálašvuođa iežamet gillii. Girjjit mánáide leat diehttalas oassi oarjemáilmmi servodagas, muhto nu ii leat sámi servodagas, vaikko maiddái min servodagas lassánit girjjit dađistaga. Sámi mánáidgirjjálašvuođa ovdáneamis lea dehálaš ahte leat čállit, lohkkit ja guldaleaddjit. Dán oktavuođas lea maiddái dehálaš ahte sámi girjjálašvuođa dutkan- ja fágabiras nanne ja ovddida dutkama mii guoská mánáidgirjjálašvuođa suorgái, vai dát oassi girjjálašvuođas guorahallojuvvo, árvvoštallojuvvo ja suokkardallojuvvo. Dát leat mu jurdagat ja inspirašuvdna fátta ja čuolmma válljemii.</p>
<p><em type="italic">1.1 Dutkančuolbma </em></p>
<p>Dutkamušas guorahalan váldopersovnnaid guovtti sámi mánáidgirjjálašvuođa dujiin. Persovnna guorahallama ulbmil lea geahčadit persovnnaid iešvuođaid, ja dasto maiddái mo ja makkár ovdáneapmi persovnnain leat. Maria Nikolajeva (2006:34) oaivvilda ahte viiddis šáŋŋerperspektiivvas lea mánáidgirjjálašvuohta ovddidanromána, go mánáidgirjjiin lea álo vuođđun mo váldopersovdna ovdána vigihisvuođas, iešráđálaš ja jierbmábut olmmožin. Girjedujiid maid guorahalan, leat Rauna Paadar-Leivo mánáidgirji <em type="italic">Vuoi dan Kárenina</em> (2000) ja Ristin Sokki mánáidgirji <em type="italic">Mu ártegis eallin</em> (2007).<em type="italic"> </em>Dutkančuolmma juogán golmma váldooassái; váldopersovnna-, váikkuheaddji- ja ovdáneami guorahallamii. Persovdnaguorahallamis suokkardalan makkár sosiála oktavuođat leat persovnnaid gaskkas. Sosiála oktavuohta lea viiddis doaba, maid oainnán dárbbašlažžan ráddjet viissis eavttuide. Guorahallamis geavahan sosiála oktavuođaid go čilgen sosiála ortnegiid, nugo bearaš- , soga- , gáimmiid- ja ustitoktavuođaid, ja maiddái sosiála oktavuođaid servodaga autoritehtaid olis. Sosiála oktavuođaid árvvoštalan váikkuheaddji ja ovdáneami guorahallamis. Váldopersovnna ovdáneamis guorahalan loahpalaččat mo fápmoposišuvnnat muitalusa birrasis hástaluvvojit sosiála oktavuođain.   Guorahallamis lavttán teavstta ja konteavstta, go guorahalan teakstaelemeanttaid konteavsttalaš vuođuin. Nu leat sihke teakstaanalyhtalaš reaiddut ja kultuvrralaš konteaksta oassin metodalaš lahkoneamis. Teakstaanalyhtalaš reaidun geavahan Rolf Gaasland girjji </p>
<p><em type="italic">Fortellerens hemmligheter</em> (1999) ja Maria Nikolajeva girjji <em type="italic">Barnbokens byggklossar</em> (2004). </p>
<p>Teakstaanalyhtalaš guorahallamii geavahan earret eará teoriijaid mat sámi perspektiivvas gieđahallet dehálaš osiid teakstadujiid árvvoštallamis, nugo bajásgeassima, birgejumi ja humor- ja skelbmošanárbevieru. Sámi teoriijaid lassin lavttán maiddái eará teoriijaid mat gieđahallet teakstalahkoneami, sosiála oktavuođaid doaimma ja humorgeavahusa. Ovdamearkan lea etnokritihka jurddašeapmi, normalitehta, karneválateoriija ja oarjemáilmmálaš humoráddejupmi. Teorehtalaš hivvodahkii geavahan iežan kultuvrralaš máhtu ja áddejumi sihke teavstta lohkamii ja dulkomii. Čielggadan sihke iežan metodalaš ja teorehtalaš vuolggasaji goalmmát ja njealját kapihttalis.</p>
<p><em type="italic">1.2 Materiála válljen, ráddjen ja ovdanbuktin </em></p>
<p>Guorahallamis lea materiálaohcan leamaš dehálaš, ja maiddái gelddolaš oassi. Vuolggasadjin lei ohcat girjjiid main leat čielga sosiála oktavuođat, nugo oktavuohta gaskal mánáid ja ollesolbmuid. Sosiála oktavuođat ledje maiddái eaktun go háliidin guorahallat váldopersovnna ovdáneami ja fápmoposišuvnnaid. <em type="italic">Vuoi dan Kárenina</em> ja <em type="italic">Mu ártegis eallin</em> girjedujiin leat máŋggat sullasašvuođat hámi dáfus. Vuosttažettiin lea guktuin váikkuheaddji muitalusas, guhte váikkuha ja jođiha sihke váldopersovnna ovdáneami ja maiddái muitalusa juona. Guktui girjjiin vuhttojit maiddái čielga fápmoposišuvnnat sihke sosiála- ja servodatdásis, mat hástaluvvojit ja rasttilduvvojit iešguđetge vugiin. Mearkkašahtti lea maiddái ahte fiktiiva persovnnain leat sullasaš váikkuhangaskaoamit, nugo njálmmálaš muitaleapmi, giellastoahkan ja humorgeavaheapmi. Dát sullasašvuođat hábmejit rámma materiálii, ja leat láidesteaddjin teorehtalaš- ja teakstaanalyhtalaš guorahallamii.  </p>
<p><em type="italic">Vuoi dan Kárenina</em> lea Rauna Paadar-Leivo mánáidgirjjálašvuođa duodji mii ilmmai girjin </p>
<p>2000:s. <em type="italic">Vuoi dan Kárenina</em> muitalusa vuođul ráhkaduvvui mánáid-tv ráidu mii čájehuvvui NRK Sámi Radio mánáid-tv:s 1990-logus, ja ilmmai easkka maŋŋelis girjin. Muitalus lea mánáid birra guđet oahpásmuvvet imašlaš ja amas nieiddain gean namma lea Kárenina. Stoagadettiin sii searválagaid hábmejit alcceseaset deaivvadanbáikki, ja vásihit doppe máŋggaid hástalusaid.  Paadar-Leivo lea čállán moanaid mánáidgirjjiid, ja gohčoduvvo ge vuosttamužžan mánáidgirječállin. Son lea čállán mánáidgirjjiid nugo, <em type="italic">Mo giđđa boahtá Sápmái </em>(1988), </p>
<p><em type="italic">Luobbalvári stallu</em> (1989), <em type="italic">Hálssatanjeakki noaidi</em> (1990), <em type="italic">Skábmanieida</em> (1992) ja <em type="italic">Jokŋanieiddaš</em> (1996). Girjedujiiguin son hábme ođđamállet muitalusaid main leat </p>
<p>čanasteamit sámi árbevirolaš máidnasiidda ja myhtaide. Gaski (1998:63) namuha earret eará Paadar-Leivo vuosttaš mánáidgirjji heivehuvvon dán mállii.</p>
<p><em type="italic">Mu ártegis eallin</em> girjeduodji lea okta dain vuoitočállosiin mat vuite davviriikkalaš </p>
<p>čállingilvvus <span type="quote">“Ođđa mánáidgirjjit fearagillii, ruonáeatnamagillii ja sámegillii”</span>. Gilvvu oktavuođas jorgaluvvui maiddái girjeduodji fearasullo-, ruonáeatnama-, dáro- ja dánskagillii. Girji lea 2011:s deaddiluvvon ođđasit davvisámegillii, ja maiddái jorgaluvvon julev- ja máttasámegillii. Guorahallamis geavahan mun vuosttaš deaddileami materiálan. <em type="italic">Mu ártegis </em></p>
<p><em type="italic">eallin</em> lea Niillas Juhán Heandaraga muitalus imašlaš ja ártegis eallinvásáhusaidis birra. </p>
<p>Niillas Juhán Heandarat ballá bohccuin ja sáhpániin. Ballu lea stuorra noađđin sutnje, muhto go oabbá riegáda de rievdá su eallin oalát. <em type="italic">Mu ártegis eallin</em> lea Sokki vuosttaš mánáidgirji. Sokki lea ovdalaččas čállán diktagirjji ja maiddái almmuhan oahpponeavvuid. Son almmuhii 1996:s diktagirjji <em type="italic">Bonán bonán soga suonaid/ Jeg tvinner tvinner slektas sener</em>, mainna evttohuvvui Davviriikkaid ráđi girjjálašvuođa bálkkašupmái 1998:s.  Sámi mánáidgirjjálašvuohta lea nuorra girjjálašvuohta. Guorahallama girjeduojit gokčaba áigodagaid dáfus ođđaset buvttademiid. <em type="italic">Vuoi dan Kárenina</em> lei álggos čállojuvvon ja hábmejuvvon tv-ráidun, ja easkka maŋŋelis ilmmai girjin. Vaikko muitalusa girjehámis leat oasit mat spiehkastit neaktinhámis, de lea muitalusa rámma sullasaš guktuid hámiin. Nu sáhttá ge dadjat ahte materiála lea sihke 1990- ja 2000-logu buvtta. Čuovvovaš oasis čielggadan oanehaččat sámi mánáidgirjjálašvuođa historjjá vuođu. Sámi mánáidgirjjálašvuođa teorehtalaš suorggis lea unnán čállojuvvon, ja dan oktavuođas oainnán dárbbašlažžan geahčadit makkár vuođđu girjjálašvuođas lea, ja mainna ulbmiliin álggahedje čállima. Guorahallamii leat vuođđodieđut ávkkálaččat ádden dihtii mas girjjálašvuohta bohciida ja makkár váikkuhusat leat otná girjjálašvuođa hápmái ja fáddáválljemii. Hápmi ja fáttát leat maiddái oassin das mo muitalusa persovnnat doibmet ja govviduvvojit. </p>
<p>2. GEAHČASTEAPMI SÁMI MÁNÁIDGIRJJÁLAŠVUOĐA ÁLGUI</p>
<p>Njálmmálaš árbevierru lea, ja lea leamaš dehálaš oassi sápmelaččaid eallimis. Dát girjás ja eallilan sátnedáidda-árbevierru lea sámi girjjálašvuođa ruohtas. Álgoálbmogiid oaidnu lea ahte muitalusat čilgejit geat mii leat. Nu oahpista ge máinnasteapmi sámiid iežaset historjái, kultuvrii, árvvuide, norpmaide ja beaivválaš birgejumi dieđuide. Dasa lassin lea vel máinnasteamis guoimmuhanfunkšuvdna. Sámi mánáidgirjjálašvuohta lea nuorra girjjálašvuohta mii riegádii 1970-logus. Njálmmálaš árbevierru lei maiddái sámi mánáidgirjjálašvuođa vuođđu go girječállit čálligohte mánáide (Kuokkanen 2009:60 ja Hirvonen 1999:75).  Girječállit váillahedje eatnigielat girjjiid sámi mánáide, go ieža ledje smávvamánáváhnemat. Earret eará čilge Marry A. Somby (1978) mo son eadneolmmožin fuomášii ahte eai gávdnon mánáidgirjjit čállojuvvon sámegillii. Nu son čálligođii ge. Čállit dán áigodagas oidne maiddái dárbbu čálligoahtit girjjiid sámi mánáide sávaldagain seailluhit ja nannet sámegiela ja kultuvrra. Nu sii dovde ge persovnnalaš ovddasvástádusa bargat gielain ja giellaovddidemiin (Hirvonen 1999:83). Kirste Paltto čilge neahttasiiddustis ná: <span type="quote">“Mun čállen sámegillii [...] , go mun in háliidan ahte sámegiella jávká dán máilmmis. Mun háliidin maiddái geavahit muitalusaid ja máidnasiid maid ledjen gullan mánnán iežan čállimis”</span> (Paltto 2014).  Kerttu Vuolab (1995) deattuha čállosisttis man dehálaš lea mánáin duhkoraddat, háleštit, lohkat ja č<em type="italic">Lámek</em> (1988), mii guoskkaha máná sáhkkiivuođa máná riegádeapmái ja biologalaš gažaldagaide (Hirvonen 2003 ja Gaski 1991: 38-39). 1970-lohku lea maiddái máŋgga dáfus ođđa álgu sámi- ja álgoálbmogiid kultuvrralaš ja politihkalaš morráneamis. Dát dagahii earret eará ahte álgoálbmotjietna nanusmuvai sihke báikkálaččat ja máilmmiviidosaččat. Politihkalaš morráneapmi mielddisbuvttii ahte olmmošvuoigatvuođagažaldagat, álgoálbmotvuoigatvuođat ja álgoálbmotgažaldagat nanusmuvve. Politihkalaš vuoigŋa báinnii maiddái girjjálašvuođa, nugo ovdamearkka dihtii sámi girjjálašvuhtii mii dalle ealáskii máŋggain šlájain. 1970-logus almmustahtte vuosttaš sámi nissongirječállit čállosiiddiset. Dát dáhpáhuvai oktanaga muđui máilmmi marginála olmmošjoavkkuid lihkademiin. Hirvonen (1999) lea nákkosbarggustis juohkán nissongirječálliid iešguđetge namahusaide; máttaráhkut, áhkut (r.1900-1940), eatnit (r. 1940<em type="italic">Ámmul ja alit oarbmælli</em>, mii ilmmai 1976:s. Somby (1978) deattuha golbma dehálaš vuolggasaji iežas čállimii, namalassii čatnat muitalusa sámi mánáid árgabeaivválaš vásáhusaide, vuostálastit servodatrievdademiid mat uhkidedje sámiid eallinvuogi ja njálmmálaš árbevierut ledje inspirašuvdnan ja vuođđun teakstaduodjái. <em type="italic">Ámmul ja alit oarbmælli</em> muitalusa vuođđu lea oahpes árbevirolaš muitalus, mii gullá sámi árbevieruide ja mytologiijii. Vuosttaš sámi mánáidgirji ovttastahttá ge nu sámi árbevieru dalá guovddáš áššiide go ilmmai girjin, ja mii maiddái lea hámi ja sisdoalu dáfus relevánta otná mánáide. Dás gieđahallojuvvojit áššit maid sámemánát dovdet árgabeaivvi dilálašvuođain, seammás leat maiddái áigeguovdilis servodatáššit muitalusas. Earret eará govviduvvo gufihttarmáilbmi višuvnnalaš máilbmin, dego ideálagovva sámi máilbmái. Luondu lea čába ja ráfálaš, ii ge leat nuoskkiduvvon biillain ja fabrihkain. <span type="quote">“Dieggár guocca rák’kanusat! Ja aitu læ ái’bmo nu buttis dábbe. Din il’bmi dat gal læ ál’gán šad’dat bačča”</span> Somby 1976:22). Seammás ii leat gufihttarmáilbmi amas, go doppe gullo sámegiella rádios, doppe leat sámi borramušat, sohkanamahusat, gávttit ja nu ain viidáset. 1960) ja nieiddat (1960-). Nissonat leat juhkkojuvvon dáid namahusaide agi vuođul ja makkár fáttát sis leat girjjálašvuođabuvttadeamis. Mánáidgirjjálašvuohta riegádii etniid buolvvas, vaikko áhkut maid čálle mánáidgirjjiid, de dat eai ilbman ovdal maŋŋil etniid buvttademiid. Sivvan dasa lei go áhkut čálligohte easkka eallilan olmmožin, dan botta go eatnit ledje nuorra smávvamánáváhnemat álgočállináigodagas. Maiddái otná beaivve leat nissonat stuorimus sohkabuolvvajoavkkus geat čállet mánáidgirjjiid (Hirvonen 1999:73 ja 81-82). Hirvonen (1995:51) čállá ahte dát lea lunddolaš, go nissonat leat lunddolaččat lagat máná beaivválaš eallimis. Vuosttaš sámi mánáidgirji lei Marry A. Somby girji </p>
<p><em type="italic">Ámmul ja alit oarbmælli</em> vuosttaš siiddus lea čielga čujuhus lohkkiide, go muitalus </p>
<p>álggahuvvo cealkagiin: <span type="quote">“Sámi mánáide”</span>. Dát lea čielga symbolihkka sámi mánáidgirjjálašvuođa álgui, ja daidda gullevaš vuođđojurdagiidda, doaivagiidda ja višuvnnaide mat sámečálliin ledje. <em type="italic">Ámmul ja alit oarbmælli</em> lea ge leamaš láidesteaddjin otná mánáidgirjjálašvuhtii, ja sáhttá ge gohčodit girjji sámi klassihkkárin, go dan rájes lea mánáid ja nuoraidgirjjálašvuohta leamaš oassi sámi kultuvrras. Sámi mánáidgirjjálašvuođa historjái gullá maiddái Hans Aslak Guttorm, gean sáhttá gohčodit mánáidgirjjálašvuođa áhččin. Son lea okta dain álgoálgiin geat čálligohte mánáide 1930 -1940 jagiin, vaikko eanáš su čállosiin eai ilbman ovdal mealgat maŋŋelis. Oahpaheaddji ámmáhis čálligođii teavsttaid oahpahusa várás. <em type="italic">Samikiel Apis</em> (1934). Guttorm lei áŋgiris ja produktiiva čálli, ja sus ledje máŋggat teavsttat maid geavahii oahpahusastis. Oassi su teavsttain mánáide ilbme girjin easkka 1996:s <em type="italic">Šuvvi jahki</em> nammasaš girjjis. Lea ge lunddolaš gažadit leat go su teavsttat gullevaččat mánáidgirjjálašvuhtii dahje oahppogirjjesuorgái. Oaivvildan ahte su teavsttaid sáhttá lohkat goappátge doaimmain. Nu ledje ge Guttorma oahppočállosat maiddái álgun mánáidgirjjálašvuođa gelddolaš sistesehkkii (Hirvonen 2003 &amp; Guttorm 2007:63). Intertekstualiteahta lea teakstadialoga mii lea dábálaš mánáidgirjjálašvuođas, ja čujuha ge mánáidgirjjálašvuođa hápmái ja lundui. Intertekstualiteahta vuhtto sámi mánáidgirjjálašvuođa fáddáválljemis, go muitalusain leat árbevirolaš máidnasat ja muitalusat vuođđun. </p>
<p>Mánáidgirjjálašvuohta lea maiddái hámi dáfus eambbo kánonaláš go ollesolbmuid girjjálašvuohta. Árbevirolaš máinnasminstarat geardduhuvvojit dávjá, ja nu heivehuvvo ge mánáidgirjjálašvuohta máná dárbbuide ja vásáhusaide, go sihke hámit ja minstarat leat oahppásat. Ovdamearkan lea golmmageardásašláhka, mii dagaha muitalusa ollislažžan ja gelddolažžan. Earret eará geavahuvvo golmmageardásašláhka <em type="italic">Ámmul ja alit oarbmælli</em> girjjis, go vuon’áhkku hástala Ámmula. Lohkki ádde ahte goalmmát geardde go Ámmul gullá beaškasa, de geavvá juoga erenoamáš. Dán vugiin lea lohkan produktiivva intertekstualitehta doaibma, go lohkki čatná ođđa teavstta teavsttaide maid lea lohkan. Nu lea ge teakstadialoga gulahallan gaskal árbevirolaš muitalusaid ja ođđa konteavstta, mii váikkuha mo mii áddet teavstta. Ovdalaš vásáhusain heiveha ja hábme lohkki muitalusa iežas referánssaid bokte (Slettan 2010:23).  </p>
<p><em type="italic">Vuoi dan Kárenina </em>ja <em type="italic">Mu ártegis eallin </em>leat ođđa mánáidgirjjálašvuođa buvttadeamit. Rauna </p>
<p>Paadar-Leivo (r.1942) ja Ristin Sokki (r.1954) leaba Hirvonen (1999) juhkosa mielde gullevaččat etniid jovkui. Paadar-Leivo ja Sokki čuovvuba dujiideaskka bokte árbevirolaš muitalanvugiid ja vieruid, nugo lea etniidbuolvva vuolggasadji čállimii. Mearkkašahtti lea goittot ge ahte girjedujiin ihtet maiddái ođđa hástaleaddji ja geasuheaddji bealit. Humorgeavaheapmi lea guovddážis guktui girjjiin. Fiktiivva persovnnat geavahit earret eará humora sihke čalmmustahttit, cuiggodit ja rasttildit almmolašvuođa, mii maiddái muhtin osiin lea čadnon sámi vieruide čielga sámi birrasis. Nu leat ge árbevirolaš muitalanvuohki ja vierut oassin muitalusa juonas ja persovnnaid doaimmas, seammás go humoristtalaš árbevirolaš muitalanvugiin hástalit ges sámi servodaga norpmaid ja mearrádusaid. Sara Margrethe Oskal (2014:23) čállá ahte lea dehálaš ahte mii álgoálbmogat ieža ráhkadit humoristtalaš muitalusaid iežamet eavttuid vuođul, vai mii eat šatta oaffarin oarjemáilmmi stereotypifiseremiidda. Nu leat ge girjeduojit láidesteaddjin čalmmustahttit ođđa beliid sámi mánáidgirjjálašvuođas.</p>
<p>3. METODALAŠ GEAĐGEJUOLGI JA DUŦKANPOSIŠUVNNA REFLEKŠUVDNA</p>
<p>Persovdnaguorahallama vuođđojurdda lea gávnnahit makkár ontologalaš stáhtus muitalusaid persovnnain leat. Ontologalaš stáhtusiin oaivvilduvvo mo lohkki oaidná ja ádde persovnnaid. Leat go albma olbmot geain leat jáhkehahtti psykologalaš iešvuođat, vai leat go persovnnat teavsttalaš konstrukšuvnnat? Rolf Gaasland (1999:96) čállá ahte guorahallamis ferte guorahalli govvidit fikšuvdnapersovnnaid sihke olmmožin ja teakstan. Logadettiin govvida lohkki persovnnaid albma olmmožin, muhto lea goittot ge muittus ahte persovnnat leat dušše sátne- ja cealkkakonstrukšuvnnat. Maria Nikolajeva (2004:87) deattuha ahte lea dehálaš atnit muittus ahte fikšuvdnapersovnnat eai leat ealli olbmot, go sis ii leat friddja dáhttu, ja nu eai čuovo álo logihkalaš psykologalaš minstariid. Dán oasis čielggadan guorahallama</p>
<p><em type="italic">3.1 Konteaksta girjjálašvuođa analysas </em></p>
<p>Metodalaččat geavahan lassin analyhtalaš reaidduide iežan sámi kulturmáhtu- ja áddejumi materiálaid lohkamis ja teakstakonstrukšuvnnaid dulkomis. Kulturmáhtuinan deattuhan giellaáddejumi, gulahallama olbmuid gaskkas ja servodaga doaimma. Giella lea dehálaš reaidu áddejupmái. Giellaáddejumiin lea vejolaš čiekŋudit teavsttalaš siskkáldasbeliide, mii rahpá viidábut vejolašvuođa dulkot persovnnaid iešvuođaid, láhttemiid ja sosiála oktavuođaid. Maiddái hállanvuogit, nugo dialogat dahje hearvás dadjaleamit, bajásgeassinvuogit ja olbmuid sosiála stáhtusat leat oasit maid deattuhan kulturmáhtu geavahemiin. Oahpes áššiid vuohttimin olahan kulturkonteavsttalaš lahkonanvugiin viidábut teakstaáddejumi, mii maiddái láhčá vejolašvuođa dulkot vuđoleappot iešguđetge teakstaosiid. Nu geavahan kulturmáhtton sihke lohkamii, dulkomii ja čálalaš gálduid ohcamii ja geavahussii. Lill Tove Fredriksen (2012) čilge mo sáhttá geavahit konteavstta ja kulturáddejumi gáldun girjjálašvuođa guorahallamis. Son čilge ahte kontekstii gullet sihke sámi kultuvra, historjá ja kulturmáhttu- ja áddejupmi. Konteavsttalaš lahkoneapmi lea ávkkálaš gáldun, erenoamážit go girjedujiin vuhttojit čielga sámi symbola- ja biraselemeanttat, mat dagahit konteavsttalaš lahkonanvuogi šattolaš gáldun.  Álgoálbmogiid kultuvrrat, árvvut ja máhtut leat vuolggasadjin álgoálbmot dutkiid ságastallamis hukset iežaset lahkonanvugiid ja metodaid. Linda T. Smith deattuha dekoloniseren-miela dutkama oktavuođas, go oaidná álgoálbmotmetodologiija oassin akademalaš dekoloniserenproseassas. Son oaivvilda ahte álgoálbmogiid jurddašanvuohkái ja máilmmigovvii ferte láhččojuvvot sadji akademiijas, ii ge dainna oaivvilduvvo ahte galgá hilgut oarjemáilmmi máhtu (Smith 1999: 39, vrd. Fredriksen 2012). Gaski (1997:210) deattuha maiddái kultur- ja konteakstaáddejumi dutkanproseassas, ja mo dat doaibmá ávkkálažžan teakstaáddejumi dáfus. Ovdamearkan son namuha kulturduogáža, sámi giellamáhtu ja máhtu girjjiid metodaid birra dehálažžan. Kultur- ja konteakstaáddejupmi rahpá maiddái vejolašvuođa áddet teavstta kultuvrra siskkáldas kodaid. <em type="italic">Vuoi dan Kárenina </em>ja </p>
<p><em type="italic">Mu ártegis eallin</em> teakstadujiin lea humor ja ironiija dehálaš oassi sihke muitaleami hámis ja </p>
<p>fiktiiva persovnnaid doaimmain. Humoristtalaš elemeanttain lea dávjá duppalkommunikašuvdna vuođus. Duppalkommunikašuvnna áddejupmái lea kultuvrra siskkáldas kodaid áddejupmi mearrideaddji man olu lohkki ádde teavstta ironiijas. Oskal (2014:57) čállá maiddái konteavstta ávkkálažžan áddemis suohttasiid, ja mo son dego olggobeale olmmoš vásihii ahte ii fáhten juohke ášši go guldalii Ohcejoga guovllu máinnasteddjiid.  Gaski (1997:212) oaivvilda ahte sámi girjjálašvuođa dutkamis ferte laktit stáđásmuvvan girjjálašvuođa metodologiija sámi kultuvrralaš ja gielalaš teakstalahkonanvugiin. Graham Hingangaroa Smith gohčoda su dutkama lahkonanvuogi eklektálaš metodologiijan. “I used an eclectic methodology, that is, I drew methodological insight from many streams (Kovach 2009:88). G. Smith metodologalaš čilgehus lea sullasaš Gaski čilgehusain, ja nu rahpá ge dákkár metodologalaš lahkonanvuohki vejolašvuođa geavahit álgoálbmogiid lahkonanvugiid lassin oarjemáilmmi metodologalaš lahkonanvugiide. Guorahallamis čuovvulan Gaski ja G. Smith jurddašeami metodologalaš lahkonanvuohkin. Dáinna bargovugiin oainnán iežan dutkama máŋggabealagin, go vieččan metodologalaš coavcci máŋgga sajis, seammás go iežan kultuvrralaš duogáš geavahuvvo gáldun teakstaduoji lohkamii, áddejupmái ja dulkomii.</p>
<p><em type="italic">3.2 Teakstaanalyhtalaš guorahallan </em></p>
<p>Teakstaanalyhtalaš guorahallama vuođđun leat golbma vuolggasaji teakstalahkoneapmái. Vuosttažettiin ádden ja dulkon teavstta dainna áddejumiin maid oaččun lo</p>
<p>3.2.1 Muitaleaddji</p>
<p>Guorahallamis geahčadan makkár muitaleaddji lea muitalusain, makkár posišuvdna das lea ja mo dat doaibmá diehtoaddin. Mánáidgirjjálašvuođas geavahuvvo dávjjimusat vuosttašpersovdna- dahje goalmmátpersovdna-muitaleaddji. Vuosttašpersovdna-muitaleaddji lea <span type="quote">“mun”</span><span type="quote">”-hámis, ja gohčoduvvo persovnnalaš muitaleaddjin go oassálastá muitalusas. Dáinna muitalanvugiin leat persovnnalaš dieđut, jurdagat ja dovddut vuođđun persovnna govvideapmái. Goalmmátpersovdna-muitaleaddji lea ges čiegus dahje namahis jietna, mii muitala fiktiivva persovnnaid birra “son”</span><span type="quote">“son”</span>-hámis (Nikolajeva 2004: 147).  Muitaleaddji posišuvdna lea mearrideaddji diehtohivvodahkii, dan ektui maid ja man olu muitaleaddji diehtá ja muitala. Gaasland (1999:96) čállá ahte prinsihpalaččat lea goalmmátpersovdna-muitaleaddji buotdiehtti, muhto sáhttá maiddái doalahit dieđuid čihkosis. Nikolajeva (2004:149) juohká goalmmátpersovnna-muitaleaddji doaimma njealji oassái diehtohivvodaga vuođul. Goalmmátpersovdna-muitaleaddji sáhttá doaibmat buotdiehttin, ráddjejuvvon buotdiehttin, objektiivan ja introspektiivan. Buotdiehtti-muitaleaddji diehtá maid juohkehaš smiehttá. Son čuovvu muitalusa persovnnaid lagašvuođain, ja su diđolašvuođain diehtá lohkki mii dáhpáhuvvá juohke oktavuođas. Ráddjejuvvon-buotdiehtti diđolašvuohta lea muhtin muddui ráddjejuvvon, muhto dat dattetge diehtá eambbo go muitalusa persovnnat. Ovdamearkan sáhttá ráddjejuvvon- buotdiehtti válljet čuovvut dušše muhtin guovddáš persovnnaid. Objektiiva-muitaleaddji oaidná ja gullá maid persovnnat dahket ja dadjet, muhto ii dattetge dovdda persovnnaid jurdagiid. Introspektiiva-muitaleaddji diehtá ja čuovvu dušše ovtta olbmo daguid ja jurdagiid. Vuosttašpersovdna-muitaleddjiin leat subjektiivva govvideamit ovdamunnin, mat maiddái dagahit muitalusa ealasin. Hehttehus vuosttašpersovdna-muitaleddjiin leat dasto maiddái su subjektiivvalaš govvideamit, mat leat</p>
<p>ráddjejuvvon su oidnui. Dát dagaha ahte eará persovnnaid jurdagat, dovddut ja vásáhusat leat váilevaččat, ii ge vuosttašpersovdna-muitaleaddji leat seamma lunddolaš posišuvnnas diehtit muitalusa persovnnaid birra nugo goalmmátpersovnna-muitaleaddji lea.  Go geavahan namuhuvvon diehtogálduid, de lea maiddái dehálaš ja ávkkálaš árvvoštallat diehtogálduid luohttevašvuođa. Diehtogálduid luohttevašvuođa árvvoštallamis gažaduvvo muitaleaddji autoritehta, mainna oaivvilduvvo makkár luohttevašvuohta lohkkis lea su dieđuide. Gaasland (1999:96) deattuha ahte eandalit vuosttašpersovdna-muitaleaddji luohttevašvuođa lea dehálaš árvvoštallat, go sus lea lunddolaččat gáržžibut oaidnu subjektiivva govvidemiid dáfus. Nikolajeva (2004:154) čállá ahte persovnnalaš muitaleaddji definerejuvvo eahpeluohttevažžan, go muitaleaddjis lea dušše subjektiivvalaš oaidnu dáhpáhusaide ja eará persovnnaide muitalusas. Vuosttašpersovdna-muitaleaddji luohttevašvuođa sáhttá dárkkistan dihtii juohkit guovtti oassái, namalassii konsonánta- ja dissonánta-iešmuitaleapmái. Konsonant-iešmuitaleapmi lea go muitaleaddji ja doaibmi persovnna gaskkas ii leat earru, nugo dissonant-iešmuitaleamis lea. Jos muitaleaddji ja doaibmi persovdna doaibmaba oktan, de leat muitaleaddji dieđut luohtehahtti (Nikolajeva 2004:156).</p>
<p>3.2.2 Persovnnat</p>
<p>Mánáidgirjjálašvuođas leat olmmošlaš oktavuođat dehálaččat, ja nu leat ge oalgepersovnnat lassin váldopersovnnain lunddolaš oassi muitalusain. Mánáidgirjjálašvuođa váldoulbmil lea earret eará sosialiseret lohkki iešguđetge sosiála oktavuođaide muitalusaid bokte. Váldoulbmil čujuha maiddái persovdnavalljodahkii, ja nu maiddái persovnnaid minstariidda ja funkšuvnnaide. Persovdnavalljodagas válljen juohkit muitalusa persovnnaid dan ektui mo sii doibmet muitalusas, doahpagiidda <em type="italic">guovddášpersovnnat, siidofiguvrrat ja duogášfiguvrrat. </em>Guovddášpersovnnat leat sii guđet leat guovddážis muitalusas. Muitalussii lea veadjemeahttun ovdánit jos sii eai oassálaste dáhpáhusráiddus. Guovddášpersovdna jovkui gullet váldopersovnnat ja katalysáhtorat. Katalysáhtorat leat oalgepersovnnat, muhto doaimma dáfus juogán sin guovddášpersovdna jovkui. Muđui válljen juohkit eará oalgepersovnnaid siidofiguvran dahje duogášfiguvran, maiddái dainna ulbmiliin ahte čalmmustahttit makkár mearkkašupmi sis lea muitalusa diskursii. Siidofiguvrrat geavahuvvojit fuomášuhttit osiid sisdoalus, ja maiddái hábmen dihtii kontrástta muitalusa figuvrraide. Fápmorollaid doaibma árvvoštallojuvvo vuosttamužžan siidofiguvrraid doaimma vuođul. Duogášfiguvrrat leat ges dakkár persovnnat geain ii leat mearkkašupmi muitalussii. Sin doaibma lea hábmet ollislaš gova birrasis, ja nu johtalit muitalusas dávjá hearvás govvidemiiguin (Nikolajeva 2004:99-101).  Persovdnaguorahallamis geahčadan makkár funkšuvnnat ja dovdomearkkat persovnnain leat. Dáinna vugiin ozan teakstadujiin siskkáldas- ja olgguldas iešvuođaid. Olgguldas iešvuođat čilgejit man lágan persovdna lea olggožis, nugo makkár hápmi sus lea. Siskkáldas iešvuođat čilgejit ges persovnna siskkáldas áššiid, nugo man láhkai son jurddaša, mo láhtte iešguđetge oktavuođain ja dilálašvuođain, ja maiddái makkár árvvut leat persovnnas. Dát addá munnje juogalágan áddejumi gii ja mo persovdna lea, su ovdáneami birra ja makkár oktavuohta sus lea earáide. Dán oktavuođas ferten sihke identifiseret ja bidjat iešvuođaid ortnegiidda, mii lea reaidun dulkot iešvuođaid mat hábmejit persovdnagovvideami. Nu gáibida ge persovdnaguorahallan áicevaš lohkama, hábmen dihtii persovdnagovvideami ollislašvuođa.  Go lean identifiseren persovnnaid iešvuođaid, de oainnán dárbbu ges geahčadit makkár vuođđu váldopersovnnain lea typologiserema bokte. Lea ávkkálaš čielggadit mo persovnnat doibmet muitalusas. Typologiseremis geavahan analyhtalaš doahpagiid nugo <em type="italic">duolba</em> ja <em type="italic">jorba</em> persovdna. Duolba persovnnas lea dávjá dušše okta iešvuohta mii lea čielggas persovnna doaibmamis, ii ge dán oktavuođas olus ovdán muitalusas. Duolba persovnnaid čielga iešvuohta sáhttá maiddái ovddastit stereotiippa govvideami, erenoamážit go iešvuohta lea áidna govvideapmi mii muitala juoga persovnna birra. Jorba persovnnas leat ges máŋggalágan iešvuođat, main lea sihke positiiva ja negatiiva bealit. Dán oktavuođas oahpásmuvvá lohkki persovnnain, geas maiddái leat čielga olmmošlaš ovdáneapmi. Gaasland (1999:106) čállá ahte go guorahallá persovnnaid namuhuvvon doahpagiid vuođul, de lea ávkkálaš maiddái buohtastahttit persovnnaid muhtin kriteriaijaid vuođul. Nu ferten ge árvvoštallat leat go váldopersovnnain <em type="italic">oktageardánis </em>vai <em type="italic">kompleaksa </em>iešvuođat ja lea go sin doaibma <em type="italic">stáhtalaš</em> vai </p>
<p><em type="italic">dynámalaš</em>? Kompleksitehta mearriduvvo das galle iešvuođa dahje funkšuvnna persovnnas </p>
<p>leat. Dasa lassin fertejit iešvuođat leat máŋggabealagat. Jos persovdna ii ollašuhte dáid gáibádusaid, de gohčoduvvo oktageardánis persovdnan. Nu lea ge kompleksitehta oassi jorba persovnnas, ja oktageardánisvuohta gullá ges duolba persovnna govvideapmái. Kompleksitehta-gáibádusa lassin lea maiddái dehálaš ahte persovnna iešvuođat rivdet dahje ahte ovdána olmmošlaččat, ovdal go ollásit ollašuhttá jorba persovnna gáibádusaid.</p>
<p>Dynámalašvuohta čujuha rievdadussii ja ovdáneapmái (Gaasland 1999: 103-104 ja 106-107, Nikolajeva 2004: 110).</p>
<p><em type="italic">Vuoi dan Kárenina</em> ja <em type="italic">Mu ártegis eallin</em> muitalusain doibmet katalysáhtorat guovddáš rollas </p>
<p>iešguđetge láhkai. Danin oainnán dárbbašlažžan suokkardit mainna vugiin katalysáhtorat lahkonit ja váikkuhit váld<em type="italic">Vuoi dan Kárenina </em>muitalusa katalysáhtora váikkuheami guorahallamii leat duogáš dieđut, nugo olgguldas hápmi, iešvuođat, láhtten ja ruovttudilálašvuohta vuođđun su doibmii. <em type="italic">Mu ártegis eallin </em>muitalusa katalysáhtora doaimmas deattuhuvvojit ges su erenoamáš attáldagat váikkuheaddji mekanisman. Danin lea katalysáhtoriid guorahallamiin iešguđetge vuolggasadji.  Nu leat ge muitalusa persovnnat nubbi diehtogáldu guorahallamis, sihke guovddáš- ja siidofiguvrra rollain. Persovnnaid jurdagat, dadjaleamit ja dagut muitalit mo persovnnat leat. Gaasland (1997:97) čállá ahte oalgepersovnnat sáhttet maiddái doaibmat diehtogáldun, go sii ges sáhttet govvidit mo sii oidnet nuppiid. Dattetge ferte atnit muittus ahte muitaleaddjiposišuvdna lea mearrideaddji persovnnaid diehtogálduide.  </p>
<p>3.2.3 Biras</p>
<p>Persovdnaguorahallamis lea lunddolaš geahčadit makkár biras lea muitalusas. Oainnán lunddolaš čanasteami gaskal persovnnaid ja birrasa, go persovnnat doibmet álo juogalágan birrasis. Biras sáhttá leat dehálaš diehtogáldu, go birasgovvideamit sáhttet leat ávkin dulkomii. Birasgovvideamit eai leat buot muitalusain ávkkálaš diehtogáldut, go sáhttet maiddái doaibmat dušše duogážin dáhpáhusaide (Nikolajeva 2004:71). Birrasa mearkkašupmi lea váldopersovnnaguorahallamiid oktavuođas iešguđetge lágan. <em type="italic">Mu ártegis eallin </em>muitalusas lea biras guovddáš ja dehálaš gáldu persovnnaid doibmii, ja fápmoposišuvnnaide mat vuhttojit sosiála oktavuođain. <em type="italic">Vuoi dan Kárenina </em>persovdnaguorahallamis in oainne birrasa nu guovddáš gáldun muitalusas. Geavahan dattetge birrasa diehtogáldun go guorahalan mánáid oktavuođa Mággá-áhkuin. Mággá-áhku persovnna lea veadjemeahttun guorahallat jos birasgovvidemiid garvá, go su doaibma lea čielgasit čadnon birrasii. Mearkkašahtti lea goittotge ahte biras livččii dehálaš gáldun <em type="italic">Vuoi dan Kárenina </em>muitalusas, jos guorahalašin muitalusa fátta ja motiivva. Geavahan birasgovvidemiid gáldun go dulkon persovnnaid doaimma, ovdáneami ja sosiála oktavuođaid. Dán oktavuođas guorahalan earret eará makkár olbmot ellet birrasis, mo lea biras hábmejuvvon ja geat hábmejit mearrideaddji norpmaid ja árvvuid birrasis. </p>
<p>Guorahallamis oainnán persovnnaid ealli olmmožin, seammás go maiddái anán muittus ahte leat teakstakonstrukšuvnnat. Dán oktavuođas ferten diehtomielalaččat sihke logadettiin ja dulkodettiin árvvoštallat birrasa luohttevašvuođa. Birrasa diehtogáldut leat sullii seammá go persovnnaid diehtogáldut. Dieđut muitaluvvojit ja govviduvvojit sihke muitaleddjiin ja fikšuvnna persovnnain (Gaasland 1999: 98-99). Go oainnán persovnnaid mimehtalaččat, de lea maiddái dárbu geahččat birrasa mimehtalaččat. Dainna oaivvildan ahte geavahan sámi servodaga norpmaid, árvvuid, oainnuid ja birgenlágiid oassin dulkot birasgovvidemiid. Nu lea ge lunddolaš geavahit iežan kulturmáhtu vuođđun birasguorahallamii, lassin teorehtalaš vuđđui.  Aimo Aikio (2010:56) čilge <em type="italic">Olmmošhan gal birge </em>girjjistis dutkosa mielbargiid oainnu mo olbmot ovdánit servodateallimis. Sámi bajásgeassimis lea sihke indiviidda ja kollektiivva ovdáneapmi vuođđun bajásgeassinvugiide. Dainna oaivvilduvvo ahte olmmoš ovdána servodatláhttun, indiviiddalaččat ja searválagaid sosiála oktavuođain. Čuovvulan Aikio jurddašeami guorahallamis, go oainnán ovttaskas olbmo oassin servodagas, ja servodaga oassin ovttaskas olbmo eallimis. </p>
<p>4. TEOREHTALAŠ VUOĐĐU</p>
<p><em type="italic">4.1 Etnokritihkka </em></p>
<p>Etnokritihkka jurddašanvuohki lea teorehtalaš coakci maid geavahan vuođđun guorahallamis. Guorahallamis geavahan sihke teaksta- ja kultuvrralaš lahkoneami. Dán olis lea sihke metodalaš lahkonanvuohki- ja teorehtalaš coakci vuođđuduvvon konteavstta diđolašvuhtii. Dán oasis čielggadan etnokritihka vuođđojurdagiid ja lahkonanvuogi. Arnold Krupat lea d<em type="italic">Nationalism, Indigenism, Cosmopolitanism: Three Critical </em></p>
<p><em type="italic">Perspectives on Native American Literatures</em>, golbma vuogi mo lahkonit davvi-amerihkálaš </p>
<p>girjjálašvuođa teavsttaid. Buot golbma lahkonanvuogi leat anti-koloniála kritihkat. Krupat deattuha ahte buot golbma lahkonanvugiin leat sullasašvuođat ja oktavuođat guđet guoibmáseaset, ja dušše dan oktavuođas sáhttá oaidnit lahkonanvugiid ollislašvuođa (Krupat 2008:361). Suverenitehta lea našunalisma lahkonanvuogi guovddáš doaba. Sii geat ovddidit našunalisma lahkonanvuogi deattuhit iešmearrideami, go oidnet iežaset álbmoga iešmearrideaddjin historjjálaš duogážiin. Njálmmálaš árbevierru lea iešmearrideami historjjálaš gáldu. Našunalismma kritihkalaš posišuvdna lea čalmmustahttit sin suverenitehta, maid dahket earret eará go bidjet rájáid girjjálašvuođa kánoniid gaskii. Indigenist (dahje álgoálbmot) lahkonanvuogi vuođđogáldu lea eana. Eana čujuha guovllu máhttui ja árvvuide, mii lea vuođđun girjjálašvuođa lahkoneapmái ja áddejupmái. Dán oktavuođas deattuhuvvo ge álgoálbmogiid máhttu, nugo árbevirolaš máhttu ja báikegullevašvuohta. Indigenist lahkonanvuohki fátmmasta álgoálbmogiid máilmmiviidosaččat, dan botta go našunalismma lahkonanvuohki fátmmasta dušše čearddaid dilálašvuođaid. Kosmopolihtalaš perspektiiva ovddasta máilmmihumanisma, go oaidná olbmuid máilmmiboargárin. Perspektiiva fátmmasta ge nu eará unnitčearddaid ja vealahuvvon álbmogiid girjjálašvuođa. Máilmmiperspektiivvain deattuhuvvojit sihke kultuvrraid deaivvadeapmi ja báikkálaš máhtu geavaheapmi. Etnokritihkkár diehtá ahte suverenitehta, báikkálaš árvvut ja njálmmálaš árbevierru leat Davvi-Amerihká álgoálbmot girjjálašvuođa vuođđu. Nu geavaha ge etnokritihkkár osiid sihke našunalisttalaš ja indigenist perspektiivvain vuođđun iežas lahkonanvuohkái (Krupat 2008: 362-373).  Krupat (2008:371) čállá ahte kosmopolihtalaš perspektiiva lea seammá go etnokritihkka. Sámi girjjálašvuođa dutki Harald Gaski (1998:33) viiddida Krupata etnokritihkka-doahpaga go gohčoda lohkanvuogi sámi oktavuođas <span type="quote">“álgoálbmotgirjjálašvuođa kritihkkan”</span>, dan oktavuođas go gielalaš- ja kultuvrralaš oasit deattuhuvvojit girjjálašvuođas.  Krupat (2008:374) geavaha doahpaga <em type="italic">anti-imperial translation</em> go čilge kultursiskkáldas áddejumi teakstalahkoneamis. Gaski (1998:34) geavaha doahpaga čilgedettiin kultuvrralaš čanastemiid gaskal etnokritihka ja maŋŋe-kolonialismma. Davvi-Amerihká indiánat čállet dáidagiiddiset eanáš eaŋgalasgillii, muhto dattetge vuhtto teavsttaid fáttáin lagaš čanasteapmi historjjálaš dieđuide nugo gielalaš- ja kultuvrralaš assimileremii. Dáidagiinniset lea duppalkommunikašuvdna mainna siskkáldas áddejumiin olahit čearddalaš jovkui, seammás go eaŋgalasgielain olahit lohkiide geain ii leat čearddalaš duogáš. Nu ba ii leat anti-imperial translation-doahpagis dušše sáhká gielalaš jorgaleamis, muhto maiddái kultuvrralaš jorgaleamis, maid kultuvrralaš duogážiin olaha buoremusat. Guorahallamis lea anti-imperial translation- doaba oassi mu jurddašanvuođus, go doaba čilge bures dan siskkáldas áddejumi maid geavahan dulkomis teakstadujiid.  Namuhuvvon teakstalahkonanvuogit deattuhit suverenitehta, báikkálaš árvvuid ja njálmmálaš árbevieru vuođđun Davvi-Amerihká indiánaid girjjálašvuođas. Sullasaš girjjálašvuođa vuođđu lea maiddái sámi mánáidgirjjálašvuođa buvttadeamis. Girjjálašvuođa vuođđu speadjalastojuvvo dávjá teakstadujiid čállinteknihkalaš hámis, fáddáválljemis ja maiddái mo persovnnat doibmet muitalusas. Eanáš sámi girječállit čállet ain sámegillii. Muhtin sámi girječállit válljejit maiddái jorgalit teakstadujiideaset eará majoritehta gielaide. Sámi girječálli, Kirsti Paltto (2014), čilge iežas čállima ja gielalaš válljema ná: <span type="quote">“Mun fuomášin man dehálaš ja buorre lei čállit iežas eatnigillii. Mun sáhten bidjat sániid buot siskkimus dovdduide maid muhtimin lea váttis buktit ovdan háladettiin”</span>.  Paltto čilge mo son dáiddalaččat olaha iežas siskkimus dovdduide eatnigielainis. Teakstadáiddalaš lohkama hástalus lea olahit vuđolaš áddejumi, erenoamážit jos leat metaforalaš dahje symbolalaš govvideamit teavsttas mat čujuhit teavstta vuđolaš ipmárdussii. Teakstadujiid lohkan sáhttá ge nu gáržžiduvvot jos lohkis ii leat kultuvrralaš áddejupmi. Gaski (1987) čilge dutkosis <em type="italic">Med ord skal tyvene fordrives</em>, teavstta siskkáldas áddejumi dološ sámi epihkalaš juoiggusteavsttaid olis. Ovdamearkan čilge Gaski, <span type="quote">“Suola ja noaidi”</span> luođi mearkkašumi. Sápmelaččain, geain lei giella- ja kulturmáhttu olahedje siskkáldas áddejumiin luođi duogáš dieđuide. Maiddái humora oktavuođas, nugo ironiija ja iešironiija geavahusain, lea kultursiskkáldas áddejupmi dehálaš reaidun olahit ollislaš áddejumi. Nu heive ge <em type="italic">Anti</em></p>
<p><em type="italic">Imperial Translation</em> doaba bures sámi perspektiivvas gielalaš- ja kultuvrralaš siskkáldas </p>
<p>áddejumi dáfus.  Gaski (1998:33) čállá artihkkalis mo son geavaha etnokritihka luohtedajahusaid guorahallamis. Gaski deattuha ollis konteakstageavahusa etnokritihka lahkonanvuogis, nugo gielalaš, kultuvrralaš ja servodatbeliid áddejumi. Krupat (2008:371) čállá: <span type="quote">“[…], the cosmopolitan critic will certainly try to set the text on its «own ground» while recognizing other relevant texts that are similary and differently grounded”</span><span type="quote">«own ground»</span> while recognizing other relevant texts that are similary and differently grounded”. Guorahallamis guorahalan teakstadujiid etnokritihkalaš lahkonanvugiin, go kulturmáhtuinan lavttán sihke sámi, álgoálbmot ja oarjemáilmmi relevánta teoriijaid lahkonanvuohkái.</p>
<p><em type="italic">4.2 Sámi bajásgeassin </em></p>
<p>Sámi bajásgeassimis lea lagaš ja lunddolaš čanasteapmi árbevirolaš eallinvuohkái. Árbevirolaš eallinvuogit leat oassin árbevirolaš máhtus. Kuokkanen (2009:49) čállá ahte álgoálbmotdiehtu sisttisdoallá earret eará vuoiŋŋalašvuođa, gaskavuođaid luondduin, máhtuid, vieruid, doaibmavugiid ja rávvagiid. Fredriksen (2012:42-43) váillaha Kuokkanena čilgehusas máhttodimenšuvnna. Son čállá ahte Gaski čilgejumiin lea máhttu juoga maid oažžu vásáhusaidis bokte, dan botta go diehtu gullá analyhtalaš doibmii. Doahpagiid geavahus govviduvvo ná: <span type="quote">“Máhtán láibut”</span> ja <span type="quote">“mun dieđán láibumis (juoidá)”</span>. Dáinna čielggademiin oainnán dehálažžan laktit máhttu-doahpaga Kuokkanena čilgehussii, eandalit go Kuokkanen maiddái čilge giela ja báikkálaš sisdoalu oassin árbevirolaš diehtagis. Nu geavahan ge sámi bajásgeassima oktavuođas diehtomielalaččat árbevirolaš máhttu-doahpaga.  Asta Balto (1997) čállá dutkamušastis, <em type="italic">Sámi mánáidbajásgeassin nuppástuvvá,</em> ahte kultuvrralaš jurddamállet ja árvvut leat vuođđun mo sámi váhnemat bajásgeasset mánáideaset. Árvvut, doaibmavuogit ja norpmat leat dynámalaččat, go doibmet dan áiggis ja dilis mas olbmot ellet (Balto 1997:119-120). Álgoálbmot diehtu lea čadnon sosiála ortnegiidda, go olbmot sirdet sosiála oktavuođain árvvuid, doaibmavugiid ja norpmaid buolvvas bulvii (Kuokkanen 2009:49-50). Nu leat ge earret eará árgabeaivvedoaimmat ja njálmmálaš árbevierru árbevirolaš dieđu ja máhtu sirdima gaskaoapmi. Sámi bajásgeassin lea iešalddis viiddis fáddá, ja lean ge dan dáfus válljen ráddjet teorehtalaš vuođu relevánta dieđuide persovdnaguorahallamiid dáfus. Dán oasis oainnán árbevirolaš máhtu oassin sámi bajásgeassimis, go čielggadan bajásgeassima vuođđoulbmiliid, bajásgeassinvugiid ja sosiála ortnegiid doaimma.  Ai<em type="italic">Olmmošhan gal birge</em>, olbmo birgenlágiid sámi konteavsttas. Olbmo birgenláhki váikkuhuvvo bajásgeassimis, nugo makkár máhtolašvuohta ja diđolašvuohta olbmos leat iešguđetge máhtuide, vieruide, dáidduide, rávvagiidda ja doaibmavugiide. Sámi bajásgeassimis lea vuođđoulbmil oahpahit mánáide buriid dábiid, norpmaid ja árvvuid, vai mánná ovdána máŋggabealat olmmožin. Máŋggabealatvuođain oaivvilduvvo ahte olmmoš ovdána ja hálddaša máŋggabealat čehppodaga. Aikio čilge maiddái sápmelaččaid jáhku olbmo ovdáneapmái ja vejolašvuođaide. Bajásgeassimiin sáhtii olmmoš ovddidit attáldagaidis ja iešvuođaidis. Dáinna vugiin šaddet láhttenvuogit vierrun, ja iešlágit </p>
<p>ges olmmošvuohtan. Dát duođašta man dehálaš oassi sosiála hárjehallamat leat olbmo ovdáneamis, ja man guovddáš rolla sosiála ortnegiin lea sámi bajásgeassima jurddašeamis (Aikio 2010: 27-31).  Balto (1997:75-81) deattuha sosiála ortnegiid mearkkašumi bajásgeassimis fuolkevuođain, fáttarvuođain ja nammaválljemiin. Sogas lea guovddáš rolla máná bajásgeassimis, ja doaibmá maiddái ovdagovvan mánáide. Fuolkkit nevvot, njulgejit ja árvvoštallet mánáid daguid, seammás go maiddái bagadit, oahpahit ja čájehit beroštumiset mánnái. Soga máŋggabealat doaibma lea sihke dehálaš ja lunddolaš máná eallimis, ja ovddida maiddái sohkagullevašvuođa. Balto deattuha fuolkevuođa otná beaivve ain stuora árvun sámi bajásgeassimis, vaikko sohkafunkšuvdna lea muhtin muddui rievdan. Earret eará lea oktavuohta buolvvaid gaska ain dehálaš, nugo gaskal áhkuid/ádjáid ja áhkkubiid/áddjubiid. Buolvvaid oktavuohta lea vuohki mo čatnat dáláža ja doloža oktii, earret eará máinnastemiin ja barggadettiin oktasaš bargguid. Lassin váhnemiidda ja fulkkiide, leat maiddái ristváhnemat ja gáimmit oassin bajásgeassima sosiála ortnegiin. Ristváhnemat doibmet seammá eavttuid vuođul go sogat máná bajásgeassimis. Maiddái nammavierut leat allaárvosaččat Sámis. Váhnemat bidje dávjá mánnái seammá nama go viissis olbmos, gáibmi šattai ge nu mánnái</p>
<p><em type="italic">signifikánta nubbin</em>. Signifikánta nuppiin sávve máná rohtašuvvat sutnje. Ovdamearkan ledje </p>
<p>buorit iešvuođat dahje attáldagat sávahahtti. Namma nanne ge nu earret eará sosiála oktavuođaid, seammás go namain čuvvot maiddái vuordámušat mánnái (Balto 1997: 84-85). Sámi bajásgeassimis oidnet olbmo ovdáneami sihke indiviidda ja kollektiivva ovdáneapmin, mii čilge bures nanu sosiála ortnegiid dehálaš doaimma (Aikio 2010:56).  Olbmo máŋggabealat ovdáneapmi, sihke indiviidda ja kollektiivva dásis, speadjalastá maiddái makkár oaidnu sámi kultuvrras lea mánnávuhtii. Aikio (2010:40-41) čilge dábálažžan sámi vierus hállat olbmo ovdáneamis, ii ge máná ovdáneamis. Jurddašemiin bajiduvvojit mánát seamma árvosažžan go ollesolbmot. Dáinna ii oaivvilduvvo ahte sámemánná hálddaša eambbo go eará čearddalaš mánát, muhto čujuha nanu ja vuđolaš humanisttalaš olmmošárvui. Sámi bajásgeassimis lea mánná <span type="quote">“friddja”</span>, go eahpenjulges bajásgeassinvugiin ferte mánná ieš árvvoštallat rájáidis ja ovddasvástádusaidis. Sihke Balto (1997:44-46) ja Aikio (2010:41) deattuheaba eahpenjulges bajásgeassinvugiid, man vuođul ovddidedje máná iešheanalašvuođa ja iešdovddu.  Balto (1997:122-123) čállá ahte iešbirgejeaddji olmmoš lea vuođđoideála bajásgeassimis. Árbevirolaččat láhče ollesolbmot mánnái oahppandilálašvuođaid, mainna besse geahččaladdat, mearridit ja árvvoštallat iežaset dilálašvuođaid, láhttemiid ja daguid. Balto deattuha maiddái ahte iešheanalašvuohta ii dárbbaš sisttisdoallat seamma mearkkašumi gánddaide go nieiddaide. Balto (1990:23) čállá artihkkalis, <em type="italic">Gutter og jenter i en samisk </em></p>
<p><em type="italic">barnehage</em>, sohkabeale sosialiserema oalle árbevirolažžan sámi servodagas. Sámi servodagas </p>
<p>vurdojuvvo ahte sohkabealit hálddašit iešguđetge doaimmaid, mat lunddolaččat leat oassi mánáid duhkoraddanvugiin. Duhkoraddamis deattuhuvvojit dávjá árbevirolaš barggut mat leat čadnon árbevirolaš sohkabeali bargguide. Nárrideapmi lea sosiála leahkinvuohki mii dávjá geavahuvvo eahpenjulges bajásgeassimis. Sihke bajásgeassinvuogit ja leahkinvuogit leat vuođđuduvvon bajásgeassinulbmiliidda ja  sosiála ortnegiid doibmii. Nárrideapmi lei vuohki mo oahpahit ja hárjehit máná sosiála oktavuođaide. Nárrideami bokte buoridii mánná verbála máhtus, go hárjánii earuhit leaikka ja duohtavuođa. Verbála máhtu hárjánemiin, hárjánii mánná vástidit juonalaččat nárrideaddjái, ja nu hálddašišgođii sosiála oktavuođaid doaimma. Nárrideapmi lei maiddái vuohki mo iskat máná dovdduid ja luonddu. Dáinna vugiin lei nárrideamis máŋggabealat funkšuvdna, go doaimmai sihke sosiála láidesteaddjin, seammás go maiddái ovddidii máná verbálalaš hálddašeami (Balto 1997:95-99).   Sámi bajásgeassimis lei maiddái sávahahtti ahte mánná hálddašii áicat ja árvvoštallat dáhpáhusaid ja eará olbmuid láhttemiid. Áicilvuođain hárjehalai mánná dulkot láhttema mearkkašumi, mii lei mávssolaš sosiála oktavuođain. Nu lea ge áicilvuođas ja árvvoštallanmáhtus lagaš čanasteapmi, go árvvoštallanmáhtuin árvvoštallá áicama mearkkašumi dahje váikkuhusa. Oahppodilálašvuođain láhče ollesolbmot mánnái vejolašvuođa hutkat, áicat ja árvvoštallat iežas daguid, ovdáneami ja bohtosiid. Ollesolbmot ledje oahppodilálašvuođain doarjjan mánáide, geažidemiiguin ja rávvagiiguin (Aikio 2010:3341).</p>
<p><em type="italic">4.3 Normalitehta </em></p>
<p>Norpmat leat servodaga láidesteaddjit, mat muitalit mo ja man láhkai lea dohkálaš eallit ja láhttet servodagas. Aikio (2010:31) deattuha ahte bajásgeassimis lei dehálaš láhčit vejolašvuođa buori daguide. Olmmoš ferte ieš vásihit ja árvvoštallat daguidis, man vuođul vállje riekta mearrádusaid. Nu leat norpmat láidesteaddji dieđut, seammás go lea sihke indiviidda ja kollektiiva ovdáneami hárjehallan.  Nikolajeva geavaha doahpaga <em type="italic">ollesolbmuid normalitehta</em>, go čilge fápmorollaid mánáidgirjjálašvuođas. Ollesolbmuid njuolggadusat leat stivrrejeaddji servodagas gos mánát ellet. Nu sáhttá mánáidgirjjálašvuohta hástalit ja gažadit servodaga norpmaid, earret eará norbma rasttildemiin, dahje jos rihkkut njuolggadusaid ja vuordámušaid maid ollesolbmot hábmejit. Ovdamearkan sáhttá mánáidgirjjálašvuođain hástalit norpmaid jorgalettiin dábálaš dilálašvuođaid eahpedábálažžan. Dáinna vugiin sáhttet fiktiivva persovnnaid hámit, láhttemat dahje gielalaš geavahusat spiehkastit dábálašvuođas hástalan dihtii norpmaid (Nikolajeva 2004:17 ja Svendsen 2001: 22-37). Maŋŋekoloniála-, álgoálbmot-, nisson- ja queergirjjálašvuohta leat suorggit main leat bohciidan teoriijat mat suokkardallet ja rasttildit fápmoposišuvnnaid iešguđetge oktavuođain, nugo ovdamearkan etnalaš dahje sohkabeale perspektiivvas. Servodat ja politihkalaš fámut leat dagahan ahte namuhuvvon suorggit leat fámoheamit iešguđet ge servodat- ja politihkalaš aspeavttas. Mánáidgirjjálašvuohta lea dássálagaid eará marginála girjjálašvuođaiguin, go lea čállojuvvon ollesolbmos nuorra lohkiide, dilálašvuođaid birra mat guoskkahit máná eallima. Dán oktavuođas sáhttá buohtastahttit sámi máná sámenissoniin, nu mo Vuokko Hirvonen čilge sámenissona leat golmmageardásaš marginála (1999:32). Sámemánná lea nugo sámenisu ge, golmmageardásaš marginála go lea sápmelaš, mánná ja sámemánná. Nikolajeva (2004:16) oaivvilda ahte go čálli čállá sosiála jovkui geas ii leat fápmu, de váikkuha dát girjjálašvuođa tematihkii, hápmái ja ideologálaš sisdollui. Maiddái árbevirolaš máidnasiin ja muitalusain leat teavsttalaš fá</p>
<p><em type="italic">4.4 Humor </em></p>
<p>Birgit Hertzberg Johnsen (1997) čilge humor-doahpaga mearkkašumi viiddisin, go fátmmasta máŋggaid beliid boagusteami funkšuvnnas. Boagusteapmi, komihkka ja humor leat doahpagat mat sisdoalu dáfus sulastahttet, ja dan dáfus sáhttá leat váttis earuhit daid. Johnsen čállá ahte vaikko komihkas ja humoris ii leat jur seamma mearkkašupmi, de lea váttis sihke dutkiide ja muđuid olbmuide earuhit doahpagiid. Dán oktavuođas ii leat vel fuomášuvvon buorre čilgehus mii fátmmasta humor-doahpaga viidodaga (Johnsen 1997:15 ja 22). Guorahallamis geavahan humor- ja ironiija-doahpagiid, mat doaibmet giehtalagaid. Humor doahpagiin oaivvilduvvo komihkalaš boagusteapmi, mas ironiija doaibmá nannet humoristtalaš beliid.  Johnsen (1997:15) čilge mo humoriin dávjá muitaluvvojit vuorddekeahtes áššit, mat govviduvvojit máŋggabealagin, earret eará elemeanttain mat spiehkastit dábálašvuođas ja deaivilis replihkkageavahusain. Mearkkašahtti lea ahte vaikko humoriin hástaluvvojit ja rasttilduvvojit almmolaš norpmat, de doaibmá dattetge humor lobálašvuođa rájáid siskkobealde. Johnsen (1995:75) čállá ahte humoristtalaš muitalusat sáhttet fátmmastit iešguđetge osiid olbmuid eallimis. Son namuha politihka, soađi, soahpatmeahttunvuođa, fáttáid mat guoskkahit olbmuid persovnnalaš eallima ja eksisteanssalaš gažaldagaid fáddán mat dávjá govviduvvojit humoristtalaččat. Dáid fáttáin hástaluvvojit dávjá autoritehtat ja servodatnorpmat, mii dagaha humora ja ironiija nanu váikkuhangaskaoapmin čalmmustahttit oaiviliid mat vuosttildit servodaga ráđđejeaddji oainnuid.  Christer Skoglund (1997:18) čállá ahte humor doaibmá golmma váldosuorggis, go čielggada humora vuođu ja rolla. Son juohká váldosurggiid suhttu-, gealddu- ja inkongruensteoriijii. Váldosurggiide gullet áššit mat leat čadnon mentálalaš ja gorutlaš dovdduide ja jurdagiidda. Suhttoteoriija vuođul lea boagusteapmi dahku, mii lea čadnon suhttui ja bilkideapmái. Bilkideapmi čalmmustahttá sosiála- ja servodat-badjelgeahččama, go muhtin šaddá dan oktavuođas bogostahkan earáide. Boagusteapmi lea gealdoteoriija vuođul čadnon gorutlaš dahje servodatlaš geldui. Boagusteapmi lea ge nu friddjavuođa proseassa, mii lea vuohki mo gieđahallat vuostálasvuođaid. Inkongruensateoriija oaidná ges humora gaskaoapmin rievdadit olbmo jurddašanmálle, mii dáhpáhuvvá go olmmoš vásiha vuorddekeahtes dilálašvuođa. Buot golbma teoriija čadnet ge nu humora oassin olbmo dovdduide ja jurdagiidda. Skoglunda</p>
<p>čilgehus heive bures Johnsena čilgehussii, ja das leat maiddái elemeanttat maid Mikhail Bakhtin (2003) deattuha iežas karnevalisma teoriijas, maid čilgen 4.5 kapihttalis.</p>
<p>4.4.1 Skealbma</p>
<p>Sara Margrethe Oskal (2014) guorahallá humorgeavahusa sámi servodagas, sihke luđiid ja muitalusaid bokte. Guorahallamis laktá son sámi skelbmošanárbevieru ođđaáigásaš lávdái, golmmain monologa čájálmasain. Oskal geavaha <em type="italic">skealbma</em> doahpaga go čilge iežas humordáidaga. Son vállje geavahit doahpaga dainna čilgejumiin ahte skealbma lea dakkáraš guhte fuobmá juoidá vai dilálašvuohta šattašii hearvái, ja nu sáhttá botnjat ja jorahit dilálašvuođaid hearvás govvádusaiguin. Skealbma bohkostahttá olbmuid earret eará váttis ja duođalaš áššiiguin, cuiggoda ja skuhčče servodaga norpmaid ja olbmuid geain lea fápmu. Skealmma leaikkastallamiin bealuštuvvojit servodaga rašimusat geain ii leat muđui fápmu servodagas (Oskal 2014:9).  Skealbma-sánis lea muhtin guovlluin negatiiva šuokŋa. Maiddái sátnegirjjiin čilgejuvvo skealbma sihke bahádahkkin ja vearredahkkin. Oskal deattuha ahte su geavahusas ii leat skealmmas negatiiva šuokŋa. Son čatná baicce skealbma-doahpaga leaikkastallamii, ja buohtastahttá dárogiela sániin <em type="italic">gjøgling</em> (Oskal 2014:9). Oskal jearrá maiddái girjjistis ahte gávdnojit go sámi skealmmat. Loahppasánistis duođašta Oskal ahte muitalusaid</p>
<p><em type="italic">4.5 Karneválisma </em></p>
<p>Ruošša girjjálašvuođadiehtti Mikhail Bakhtin čállá dutkosisttis <em type="italic">François Rabelais og </em></p>
<p><em type="italic">folkekulturen under middelalderen og renessansen </em>(2003[1965])<em type="italic"> </em>karnevála bohkoseami birra, </p>
<p>mii lei dehálaš oassi Eurohpá gaskaáiggi ja renesánssa álbmotkultuvrras. Bakhtin deattuha earret eará bohkoseami mearkkašumi álbmoga friddjavuođa dovdui, servodagas gos stáhta ja girku ovddastedje ráđđejeaddji norpmaid ja hierarkiija. Gaskaáiggis ovdánii ja spiehkastii olbmuid boagusteapmi almmolaš ideologiijas ja girjjálašvuođas. Olbmuid boagusteapmi čujuhii eahpealmmolaš stáhtusiin radikála, njuolggočoalat ja friddjavuođa jurdagiidda ja dovdduide (Bakhtin 2003:43). Bohkoseapmi lei lunddolaš oassi karnevála riemuid oktavuođas, gos ráđđejeaddji norpmat šadde almmolaš bogostahkan.  Karnevála riemuid oktavuođas lei dábálaš ahte servodaga struktuvrrat ja almmolaš fápmoposišuvnnat masse fámuideaset áigeboddosaččat. Sis geas dábálaččat lei fápmu servodagas, molso posišuvnna singuin geain dábálaččat ii lean fápmu servodagas. Ovdamearkan namuha Bakhtin (2003:57) gonagasa bálvvá guhte <span type="quote">“ruvdnejuvvui”</span> gonagassan riemuid oktavuođas. Posišuvnnaid molsun lei gaskaboddosaš dahku, dassái go almmolaš fápmu lei fas ráđđejeaddji. Boagusteapmi lei maiddái friddjavuođa proseassa. Boagusteapmi lei olmmošlaš proseassa vuoitit balus, mii bohciidii servodaga almmolaš gildosiin ja gáržžidemiin (Bakhtin 2003:66 ja 68).</p>
<p> I latteren kjente middelaldermennesket spesielt sterkt <em type="italic">seieren over frykten</em>. Og den ble </p>
<p>følt ikke bare som en seier over den mystiske frykten (frykten for Gud) og frykten for naturkreftene, tvert om, fremfor alt var dette seieren over den moralske frykten, som lenket, undertrykket og formørket menneskets bevissthet (Bakhtin 2003:68). Bakhtin (2003:57 ja 68) deattuha maiddái guokte duohtavuođa boagusteami ja servodatposišuvnnaid oktavuođas. Son oaivvildii ahte bohkosemiin ja servodatposišuvnnaid molsumiin ovdánii ođđa máilmmálaš duohtavuohta ja diđolašvuohta, mii lei kontrástan almmolaš duohtavuhtii. Bakhtina teoriija vuođul leat sihke máilbmi ja servodatstruktuvrrat dynámalaččat.  Bakhtina jurdagiid heive geavahit mánáidgirjjálašvuođa teavsttain main leat karnevála elemeanttat. Karnevála elemeanttaid geavahus mánáidgirjjálašvuođas lea earret eará jos teakstaduojis leat dilálašvuođat mas áššit spiehkastit dábálašvuođas jorggu govvádusaiguin. Ovdamearkan sáhttá karnevála muitalus sisttisdoallat roaves elemeanttaid, skatologálaš humora ja teáhter- dahje márkanelemeanttaid (Nikolajeva 2004:17). Nu leat ge karneválateoriijas čielga čanasteamit sihke Johnsena (1997), Skogslunda (1997) ja Oskala (2014) čilgehusaide.  Nikolajeva čilge ahte karneválateoriijain lea vejolaš čilget mánáidgirjjálašvuođa doaimma. Son geavaha doahpaga <em type="italic">subversiiva</em>, mii gažada fápmoposišuvnnaid mat eai leat dássásaččat. Bakhtina karnevála teoriija deattuha subversiiva jurddašeami, go servodaga struktuvrrat ja almmolaš fápmoposišuvnnat rivdet gaskaboddosaččat riemuid oktavuođas. Mánáidgirjjálašvuođas gažada ges subversiiva jurddašeapmi fápmoposišuvnnaid gaskal máná ja ollesolbmo. Mearkkašahtti mánáidgirjjálašvuođa hámiin, lea mo fiktiiva mánát ožžot fámu ja kivrodaga gaskaboddosaččat, viissis áigodahkii ja eavttuide, ollesolbmuid čállimiin. Dábáleamos eaktu lea iešheanalašvuohta, mainna oaivvilduvvo ahte ollesolbmot eai leat birrasis suodjaleamen máná. Iešheanalašvuođain vásiha ja oahpásmuvvá mánná máilmmiin, mii muđui ráddje máná doaimma. Nubbi eaktun leat eahpedábálaš dáhpáhusat maid mánná vásiha go lea fápmoposišuvnnas. Nu beassá ge mánná oahpásmuvvat máilmmiin iežas eavttuid vuođul. Ulbmil fiktiiva máná friddjavuođa govvidemiin le<em type="italic">subversiiva váikkuhussan.</em> Sámi mánáidgirjjálašvuođa oktavuođas sáhttet fiktiiva mánát čalmmustahttit ja gažadit earret eará sámi árvvuid sajádaga ja geavahusa sámi servodagas. Subversiiva váikkuhusa sáhttá maiddái čatnat sámi bajásgeassimii. Balto (1997:119-120) čállá ahte árvvut eai leat bistevaččat, go govvidit dan áiggi ja dili mas olbmot ellet. Subversiiva váikkuhusain gažada ja hástala ge máná fápmoposišuvdna ođđa jurddašeami maiddái sámi servodagas. Nu leat ge teakstadujiid karnevála elemeanttat gaskaoapmin ođđa diđolašvuhtii. (Nikolajeva 2004:16-19 ja 2006:32-33). Bakhtin (2003:72) deattuha ahte bohkoseapmi lea uksa boahtteáigái ja ođđa jurddašeapmái, ja duođašta ge dán dáfus subversiivva váikkuheami.  </p>
<p>5. VUOI DAN KÁRENINA</p>
<p><em type="italic">Vuoi dan Kárenina </em>girjjis láidesta čálli álgosánistis lohkki persovdnagalleriijai, go geažida </p>
<p>tihttelpersovnna imašlažžan. Dát čállinteknihkka láidesta lohkki gealdduin ja sáhkkiivuođain persovdnagalleriijai. Gii lea dat imašlaš ja ártegis nieiddaš, gean namma lea Kárenina? Čálli bilkida ironalaččat ollesolbmuid jurddašanvuogi, go juohke áššái galggašii leat čilgejupmi.  Manin juohke fearánii galggašii leat jierpmálaš čilgehus. Manin obanassiige čilget áššiid, mat eai heive rávesolbmuid jurddašanvuohkái. Jos mat vaikko Kárenina maidnu muitalivččii, de eahpitkeahttá dat dajašedje: -Állet duššiid hoavrris! Diekkár nieida ii gostige eará sajis leat go du miellagovahusas (Álgosátni).  Čálli álggaha álgosánis muhtin lágan dedikašuvnnain: <span type="quote">“Dát máinnas lea muitalus mánáide”</span>. Dáinna vugiin rahpá čálli máinnasmáilmmi uvssa nuorra lohkiide, mánáid jurddašeami vuođul. Seammás mieđušta lohki Kárenina máilbmái, go čálli geažida Kárenina imašlažžan. Mearkkašahtti lea mo čálli ges nuppe dáfus hábme rájá gaskal mánáid ja ollesolbmuid, go muitala Kárenina spiehkastit ollesolbmuid jurddašanvuogis. Guorahallamis buokčalan Kárenina máilbmái, justa dainna ulbmiliin ahte gávdnat čilgehusa áššiide maid čálli namuha ollesolbmuid dárbun. Vuosttažettiin čielggadan guorahallamis muitaleaddji jiena, mii lea dehálaš gáldu teavsttalaš áddejupmái. Dasto guorahalan muitalusa persovdnagalleriija, ja kategoriseren persovnnaid doaimmaid vuođul. Kategoriseren lea ávkkálaš reaidun go analyseren persovnnaid iešvuođaid ja váikkuhusa. Loahpalaččat guorahalan váldopersovnna ovdáneami váikkuheaddji ja sosiála oktavuođaid doaimmaid olis.</p>
<p><em type="italic">5.1 Muitaleaddji </em></p>
<p>Muitalusas leat guokte muitaleaddji jiena, vuosttaš- ja goalmmátpersovdna-muitaleaddji. Stuorámus oasis doaibmá goalmmátpersovdna-muitaleaddji, mas lea namahis jietna. Goalmmátpersovdna-muitaleaddji lea ráddjejuvvon buotdiehtti, go su doaimmas lea diehtohivvodat muhtin muddui ráddjejuvvon. Ovdamearkan ráddjejuvvon diehtohivvodahkii, lea go lohkki ii oaččo dieđuid juohkehačča jurdagiid birra. Vaikko diđolašvuohta lea ráddjejuvvon, de vuhtto goittot ge ahte muitaleaddji diehtá eambbo go muitalusa persovnnat. Vuosttašpersovdna-muitaleaddji muitala dáhpáhusaid vássánáiggis, ja gohčoduvvo dan olis retrospektiiva muitaleaddjin. Vuosttašpersovdna-muitaleaddji doaibmá Kárenina jienain, mii lea ovdamunnin lohkkái olahan dihtii Kárenina persovnnalaš dieđuide, nugo dovdduide ja jurdagiidda.</p>
<p>Muitaleaddji lagašvuohta ja diđolašvuohta govviduvvo bures goalmmátpersovnna muitaleamis. Mearkkašahtti lea muitaleaddji lagašvuohta daid oktavuođain go son kommentere muitalusa persovnnaid dahje dáhpáhusaid. Ovdamearkan lagašvuhtii lea go goalmmátpersovdna-muitaleaddji čilge Kárenina biktasiid. <span type="quote">“Su badjelis lea sisttis duddjojuvvon vuolpu, vai lešgo guhkes báidi. Lehkos dal goabbá jo leš”</span> (16). Kommentárain gaskkalduhttá muitaleaddji muitalusa rámma, muhto dattege ii heađuš juona árvvoštallam<span type="quote">“Muhto Sami ii leat suinna ovtta mielas. Baicce dadjá čeavlájit, ahte ii geange nieidalimškki maŋis áiggo viehkagoahtit. Muhtin sivas Juha maid lea suinna seamma mielas”</span> (13-14). Muitaleaddji lagašvuohta sáhttá dán láhkai leat diehtogáldun persovdnaguorahallamis. Lohkki oažžu dieđuid Sami luonddu birra, seammás go sáhttá dulkot Juha láhttema spiehkasteapmin dábálaš láhttenvuogis.  Gaasland (1999:25-26) čállá ahte lea dábálaš juohkit muitaleaddji jiena ovtta- dahje máŋggaid muitaleddjiide. Muitaleaddji jienaid juohkimiin lea dehálaš gažadit mo jienat juhkkojuvvojit.</p>
<p><em type="italic">Vuoi dan Kárenina</em> muitalusas lea vertikála juohkin, go goalmmátpersovdna-muitaleaddji </p>
<p>juohká sáni persovnnaide geat leat muitalusas. Vertikála juohkimiin lea Kárenina muitaleaddjiposišuvnnas. <span type="quote">“Kárenina máinnastišgoahtá: - Olgun lei hui čáppa mánoheahpi. Čohkkájin eatniguoktáin áhčiin olggobeal’ stobu uvssa ovddas”</span> (22). Muitaleaddjimolsumiin sáhttá lohkki buohtastahttit man luohtehahtti ollislaš muitalus lea muitaleddjiid dieđuiguin, ja lea ge dan olis gelddolaš čállinteknihkka. Dáinna vugiin hábmeba guktot muitaleaddjit ollislaš rámma muitalussii. Guorahallamis lea vertikála juohkin mávssolaš, go buohtastahttán Kárenina muitalusaid su láhttemiin maid goalmmátpersovdna-muitaleaddji govvida. Gaasland (1999:26) čilge ahte jos ovtta muitalusas leat máŋga muitalusa, de lea dárbu árvvoštallat makkár oktavuohta muitalusain lea. Ovdamearkan máinnasta Kárenina muitalusažiid, main lea čielga oktavuohta váldomuitalusain. Kárenina máinnasta mo soai gobmenieiddain deaivvadeaba. Son álggaha muitaleami vuosttašpersovdna-muitaleaddji jienain, mii gaskkalduvvá go goalmmátpersovnna-muitaleaddji juohká sáni persovnnaide dialogain, dassái go Kárenina fas joatká muitalit.</p>
<p>Vulgen časkilit ja gorgŋon loktii. Suolggaid rahpen uvssa ja guovlalin sisa. -Duođaid guovdu láhti čuožžu albma ealli gobmenieida, guhte geahččá munnje hui suohttasit gobmečalmmiidisguin. [...] – Go jo gearddi bohtet, de heivešiigo, jos vuoššastivččen káfe dál munnuide? – Munnjehan gal heive, mieđihan. –Hui-jui. Mo de geavai? Nina hálida diehtit gaskan máidnasa ja náđđu Káre báldii.  - Gobmenieida vuoššagoahtá káfe. Dan botta mun geahčadan birrasan (49-51).  Njuolggodadjamiin juohká goalmmátpersovdna-muitaleaddji sátnevuoru muitalusa persovnnaide. Dialogain doaibmá muitaleaddji lagašvuođain, go čilge dilálašvuođaid dahje mo muhtin dadjala replihkas. Dialogain govviduvvojit maiddái persovnnaid hállanvuogit, mat čujuhit persovnnaid iešvuođaide. Guorahallamis geavahan hállanvuogi dehálaš gáldun, sihke go guorahalan váldopersovnna ja váikkuheaddji doaimma. Muitalus lea dialogaid gaskkustemiin eambbo luohtehahttin, earret eará go lohkki dovdá <span type="quote">“lagašvuođa”</span> muitalusa dáhpáhusaide. Muhto muitaleaddji rolla váikkuhuvvo maiddái dialogaid geavaheamis. Dialogageavahemiin lea muitaleaddji eanaš doaimmas, go lea dárbu refereret dahje govvidit dáhpáhusaid, persovnnaid dahje birrasa (Gaasland 1999:44).</p>
<p><em type="italic">5.2 Persovdnagalleriija </em></p>
<p><em type="italic">Vuoi dan Kárenina</em> muitalusas leat máŋggat persovnnat geat doibmet iešguđetge vugiin. </p>
<p>Váldopersovdna lea son guhte lea muitalusa guovddážis, geainna lohkki oahpásmuvvá muitalusa álggus dahje dan olis go lea namuhuvvon girjji tihttelis. <em type="italic">Vuoi dan Kárenina </em>muitalusas oahpásmuvvá lohkki njeljiin mánáin, ovdal go tihttelpersovdna ihtá muitalussii. Nu bohciida ge jearaldat, gii lea muitalusa váldopersovdna? Muitalusa njeallje máná leat Káre, Nina, Sami ja Juha. Sii leat muitalusa guovddáš doaimmas álggus gitta lohppii. Kárenina ihtá duos dás ain muitalussii, dađistaga eambbo aktiivvalaččat. Dattetge son ii oassálastte ollislaččat muitalusas. Kárenina doaibmá dušše daid oktavuođain go lea </p>
<p>Muitalusas leat mánát eanáš čoahkis, go searválagaid hábmejit joavkku. Dušše moatti oktavuođas earránit mánát váldojoavkkus. Mánát earránit váldojoavkkus go vulget čikŋabiktasiid molssodit ja go gándda guovttos eaba gille ohcat amas nieidda. Earránemiin doibmet mánát dattetge sohkabeale joavkkuin, earret eará go nieidda guovttos ohcaba amas nieidda ja gándda guovttos hukseba bartta. Sami vuolgá maiddái heađis ohcat Kárenina iehčanassii. Muitalusas ii muitaluvvo dađi eambbo Sami mátkki birra, ovdal go fas máhccá váldojovkui. Nanu joavkodoaimmain ii beasa lohkki čuovvut mánnájoavkku ovttaskas olbmuid iehčanassii, ja dan bokte vásihit persovnnaid sierra doaimma.  Guorahallamis guorahalan mánáid váldopersovdnan, go sii aktiivvalaččat oassálastet muitalusas. Seammás lea joavkodoaibma nu čielggas muitalusas, mii dagaha lunddolažžan guorahallat mánáid <em type="italic">kollektiiva váldopersovdnan</em>. Kollektiiva váldopersovnnain doibmet sin iešvuođat oktan persovdnan. Nikolajeva (2004:96) čállá ahte kollektiiva váldopersovdna lea dábálaš čállinteknihkalaš konstrukšuvdna mánáidgirjjálašvuođas. Mánnájoavkkus leat mánát iešguđet ge hámis, agis, sohkabealejoavkkus, ja juohkehaččas lea iežas láhttenvuohki. Guorahallamis namuhan dás rájes Káre, Nina, Sami ja Juha kollektiiva váldopersovdnan. Namuhan namaiguin go geahčadan ja čielggadan juohkehačča iešvuođaid ja láhttema. Dát njeallje máná ovddastit iešguđetge beliid ja iešvuođaid mainna searválagaid hábmejit kollektiiva váldopersovnna doaimma.  Nikolajeva (2004:94) čállá ahte tihttelpersovdna lea son guhte jođiha muitalusa, jos ii leat váldopersovnna doaimmas. Jođiheaddjiposišuvnnas váikkuha tihttelpersovdna sihke váldopersovnna ja muitalusa juona. Persovdnaguorahallamis gohčodit dán lágan váikkuhanmekanismma <em type="italic">katalysáhtorin</em>. Katalysáhtor lea váikkuhemiin muitalusa guovddážis, muhto ii dattetge leat váldopersovdna. Guorahallamis čiekŋudan Kárenina katalysáhtor-rollii. Oainnán dárbbašlažžan guorahallat maiddái katalysáhtora iešvuođaid, ádden dihtii su váikkuheaddjimekanismma. Dáinna vugiin oaččun vuđoleappot áddejumi sihke su doibmii, kollektiiva váldopersovnna ovdáneapmái ja maiddái mo son doaibmá sosiálalaš oktavuođain.  </p>
<p><em type="italic">Vuoi dan Kárenina </em>muitalusas leat maiddái eará persovnnat geat doibmet iešguđet ge vugiin. </p>
<p>Persovdnagalleriija juogán persovnnaid doaimmaid vuođul. Guorahallamis guorahalan vuosttažettiin kollektiiva váldopersovnna, muhto lea dattetge dehálaš laktit eará persovnnaid guorahallamii go suokkardalan kollektiiva váldopersovnna ovdáneami ja mo son doaibmá sosiála oktavuođain. Lassin kollektiiva váldopersovnna ja katalysáhtora čiekŋudeapmái, oainnán maiddái ávkkálažžan guorahallat Mággá-áhku doaimma. Mággá-áhkku lea siidofiguvra, gii lea dehálaš váldopersovnna ovdáneapmái. Son lea maiddái lunddolaš čanasteapmi kollektiiva váldopersovnna ja katalysáhtora ustitvuhtii.  Muitalusas ii leat álki earuhit siido- ja duogášfiguvrraid, earret eará go persovnnat johtalit dahje dihttojit unna oasážiin váldomuitalusas. Ovdamearkan lea guolástanvákta, guhte doaibmá dušše muitalusas oanehaš botta. Dán dáfus oainnán ávkin buohtastahttit persovnnaid doaimma. Eaktun gohčoduvvot siidofiguvran lea ahte persovdna fuomášuhttá osiid sisdoalus, dahje hábme juogalágan kontrástta eará persovnnaide.</p>
<p>Káre, Nina, Sami ja Juha Kollektiiva váldopersovdna Guovddášpersovdna</p>
<p>Mearkkašahtti muitalusain lea ahte eatnašat oalgepersovnnain leat siidofiguvrrat, go sis lea juogalágan mearkkašupmi sisdollui. Ovdamearkan doibmet sihke geaidnobargit, juhkkis albmát ja guolástanvákta siidofiguvran, go sii váikkuhit earret eará kollektiiva váldopersovnna doibmii, ja katalysáhtora oktavuhtii. Kollektiiva váldopersovdna hástaluvvo siidofiguvrrain, mii dagaha katalysáhtora ovdagovvan ja váikkuheaddjin<span type="quote">“Boađe duotnan čohkkedit, gobmedálueamit bovde. [...] Gobmeeadni ja –áhčči mojohallaba munnje liggosit”</span> (52). Nu lea ge gobmenieidda ruoktu kontrástan Kárenina ruovttogovvideapmái.</p>
<p>5.2.1 Kollektiiva váldopersovdna</p>
<p>Muitalusas leat persovdnagovvideamit vuđolaččat govviduvvon. Nikolajeva (2004:96) namuha ahte čielga govvádusain lea álkibut nuorra lohkiide áddet sisdoalu. Juha lea guhkimus gándda guoktás. Sus leat alit čalmmit ja vuovttain ruoksá rukseslágan ivdni. Sami lea čáhppesvarat gánda, go sihke čalmmit ja vuovttat leat čáhppadat. Juha ja Sami leaba sullasaš agis. Káre lea alitčalmmat vilgesvarat nieida, ja Nina lea ges ruškesvarat. Sudnos lea guokte jagi ahkeerohus.  Nina ja Juha leaba láhttemis sihke siivui ja soabatlaččat. Soai leaba máŋgga dáfus nuppeláganat go sudno ustibat, Káre ja Sami, geat leaba álo njunnálaga. Nina ja Juha ánuheaba soabadeami go ain Káre ja Sami riiddáskeaba. Nina ja Juha siivos luondduin leat máŋggat buorit bealit. Soai leaba dat guđet dohkkeheaba apmasiid dahje ovddasteaba mánnájoavkku. Nina lea vuosttaš mánnájoavkkus guhte dohkkeha Kárenina. Vaikko Nina dábálaččat lea árgi, de lea Kárenina dohkkeheapmi nanu bealli Ninas. Nina liikosteapmi spiehkasta eará mánáin, geat álggos vávjet ja amastit Kárenina. Juha čájeha maiddái nanu beliid, go ii dohkket Káre heajos láhttenvugiid vaikko lea ge siivui ja soabatlaš.  Juha ovddasta mánnájoavkku roahkkatvuođainis ja viisodagainis, earret eará go mánát deivet ollesolbmuid. Ovddastemiin lea ge Juha lunddolaččat joavkku jođiheaddji. Juha govviduvvo roahkkadin go mánát gallestallet Mággá-áhku. Son čoalkala uksii, rabasta ja lávkesta ovddimužžan dállui. Gallestallama olis jođiha Juha ságastallama áhkuin, ja loahpaha maiddái ságastallama njálgáid giitalemiin. Káre ja Nina leaba gullan ahte Mággá-áhkku lea noaidi, ja nu bohciida ge liigeballu áhkkui. Sami viggá áhku galledemiin čájehit roahkkatvuođas, go šiitá ságaid duohtan. Nuppe beales Káre fas ii mieđit áhkus ballat, go ii áiggoše leat heajut go Sami. Vaikko vel Sami ja Káre viggaba leat jálut, de čájeheaba eará beliid go joavdaba áhku lusa. Mággá-áhku gallestallamis leaba sihke Káre ja Sami uju, eaba ge hála seamma roahkkatvuođain go Juha.  Juha ja Sami leaba roahkkadat iešguđetge sosiála oktavuođain. Juha lea roahkkat go mánát gulahallet ollesolbmuiguin, dan botta go Sami ges lea roahkkat go mánát leat iehčanassii. Juha doaibmá jođiheaddjin daid dilálašvuođain go mánát fertejit háleštit ollesolbmuiguin.</p>
<p>Ovdamearkan lea go geaidnobargi guovttos boahtiba mánáiguin háleštit. Juha jođiheaddji rolla deattuhuvvo go geaidnobargi dorvvasta Juhai, go Kárenina ságat ja dagut leat giksin.  <span type="quote">“Almmái suhttá ain eanet ja láhttegoahtá dego nieida livččii báifáhkka šaddan čađačuovgin. Son hállagoahtá Kárenina badjel Juhai ja dadjá: - Dasa mii hukset fiinna geainnu”</span> (30). Sami lea hilbat ja njuolggočoalat, go biehttala ohcamis amas nieidda gean nieidda guovttos árvaleaba ohcat. Sami gohčoda hilbes hállanvugiin amasnieidda nieidalimškin. Muitaleaddji imašta kommentárain Juha, guhte čuovvula Sami. Muitaleaddji dieđuin ádde lohkki ahte Juha čuovvuleapmi spiehkasta dábálaš láhttenvuogis, seammás go nuppe dáfus govvida gándda guoktá nanu oktavuođa. Nanu oktavuođa govvidemiin lea Sami gándajoavkku jođiheaddji.  Káre ja Sami riidaleaba, hárdiba ja nárrideaba dávjá goappat guoimmiska. Sudnos lea maiddái máŋgga dáfus sullasaš luondu. Sudno oktavuohta govviduvvo go Káre sávašii leat uhcalottáš. Sami ges hárddestemiin sávašii leat fálli, vai beasašii borrat Káre. <span type="quote">“- Gal du čáppa jurdagat vuot jierásmahtte mu nu issorasat, Káre cuvzagoahtá. – Don gal fas it ádde leaikka, go it veahášge. Inhan mun gal duođaid... Sami viggá sollet. – Du leikošeapmi gal lea váivvit vel go hárddildeapmi, Káre deattasta�</span> (39-40). Káre maid ii máša hárddesteames gándda guoktá go lea liiba, vaikko ieš fal ii gierdda Sami leaikkastallamiid. Ovdamearkan lea go Kárenina čájeha nieidda guoktái gos gándda guoktá barta lea. Nieiddat njáhket bartta lusa, ja suorggahit gándda guoktá geat eaba leat vuohttán nieiddaid lahkoneami. Káre lea suorggahettiin jođán hárddestit gándda guoktá njoammelhiitamiin.  Vaikko Káre ii namuhuvvo jođiheaddjin, de son goittotge muhtin muddui hástala dán rolla. Káre lea boarráseamos nieida, ja láhtte maiddái dan vuogi mielde. Ovdamearkan vástida Káre sudno Ninain ovddas, go Juha jearrá nieidda guoktás makkár áigumušat sudnos leat geassái. <span type="quote">“Ean moai gal leat jurddašan vel nie guhkás”</span> (8). Káre viggá maiddái váikkuhit gándda guoktá daguide, go árvala gándda guoktái molssodit ovdal go vulget duhkoraddat. Juha mieđiha Káre árvalussii.  Káre, Sami ja Juha leat sullii seamma ahkásaččat. Nina lea nuorat, ja namuhuvvo leat moadde jagi nuorat Káres. Nieidda guoktá ahkeerohus vuhtto sudno láhttemis. Nina guhte lea nuoramus lea sihke árgi ja balus máŋggaid dilálašvuođain. Káre doaibmá lunddolaččat doarjjan Ninai, guhte rávve, jeđđe ja áimmahuššá ustibis. Ovdamearkan Nina láhttemii lea go mánát árvališgohtet gallestallat áhku. Nina ii leat mielas árvalussii, ja čájeha čielgasit vuosttildeami. Son dattetge čuovvula earáid, vaikko lea nu balus ahte measta ganjalda gallestaladettiin. Káre guhte lea boarráset, jeđđe ustibis, vaikko ieš ge ii luohtit áhkkui. Nubbi ovdamearka Nina láhttemii, lea go son oakkodettiin dolkagoahtá oaggumis. Nina váidala Kárii, guhte rávvesta ná: <span type="quote">“- Easkkahan mii oaggugođiimet. Iihan guolli gal láve dalánaga dohppet, Káre rávvesta”</span> (42). Sullasaš ráva lea Káres maiddái go guolástanvákta jearaha oaggunlobi. Nina guhte lea árggimus snuđđugoahtá dán olis. Dalle leat fas Káre buorit rávvagat ávkin sollet Nina. Gándda guoktá buohtastahttimiin lea nieidda guoktá láhttemis eambbo kontrásta go gánddaid láhttemis.</p>
<p>5.2.2 Kollektiiva váldopersovnna typologiseren</p>
<p>Gaasland (1999:103-104) čállá ahte lea ávkkálaš identifiseret osiid mat hábmejit teakstastruktuvrralaš persovnna, go guorahallá persovnnaid iešvuođaid. Ovddit oasis čilgejin makkár olgguldas hámit ja persovnnalaš iešvuođat mánáin ledje. Go dál geahčadan geat sii leat ja mo sii doibmet, de lea dárbbašlaš laktit sin iešvuođaid. Kollektiivvalaš geahčastemiin guorahalan persovnnaid iešvuođaid, láhttemiid, daguid ja ovdáneami oktan olmmožin. Dán oktavuođas geavahan doahpagiid duolba ja jorba persovnnat, čilgen dihtii makkár vuođđu kollektiiva váldopersovnnas lea.  Muitalusa njeallje máná leat sihke hámiin ja láhttemiin iešguđetge láganat, vaikko muhtin dilálašvuođain leat sullasaš bealit. Kollektiiva váldopersovdna lea miellagiddevaš persovdnakonstrukšuvdna máŋggalágan iešvuođaiguin ja láhttenvugiiguin. Searválagaid hábmejit mánát <em type="italic">kompleaksa</em> persovnna, earret eará go máŋggalágan iešvuođat leat kominašuvnnas ja vuostálasvuođas. Ovdamearkan kombinašuvdnii lea go buohtastahttá mo mánát iešguđet ge láhkai leat roahkkadat. Káre ja Sami njálmmálaš čehppodat lea sudno nanu bealli, maid soai geavaheaba aktiivvalaččat nannet iežaska roahkkadis beali. Juha lea ges roahkkat go jođiha ságastallamiid ollesolbmuiguin. Nina lea árggimus, muhto su nanu bealli ja roahkkatvuohta ihtá go dohkkeha Kárenina ovdal go dat earát dohkkehit su. Muitalusas leat maiddái iešvuođat mat doibmet kontrásttas, nugo Nina ja Juha siivos luondu mii lea kontrástan Káre ja Sami hilbes lundui.  Nubbi kompleksitehta mearka lea go eaŋkilpersovnna iešvuohta spiehkasta dábálaš láhttenvuogis. Ovdamearkan lea Juha guhte spiehkasta siivusvuođas, go vállje čuovvulit Sami. Maiddái Káre ja Sami láhttemiin leat spiehkasteamit vurdojuvvon láhttemis. Lohkki vuorddášii Káre ja</p>
<p>5.2.3 Kárenina  ̶  muitalusa katalysáhtor</p>
<p>Kárenina geasuha mánáid sáhkkiivuođain, amas ja imašlaš govvidemiin. Persovnna imašlašvuohta dagaha maiddái muitalusa gelddolažžan. <span type="quote">“Stobu duohken iđista oidnosii amas nieida, guhte geahčada birrasis. Mánát eai dovdda boahtti ja viehkalit šilljui su doarridit, muhto nieida geargá livkkihit rohtui”</span> (11). Čállinteknihkka hukse vuordámušaid ja gealddu, go juoga vuorddekeahtes govvideapmi váikkuha dáhpáhusráidui.  Káre ja Nina leaba ohcamin amas nieidda meahcis, go Kárenina iđista nuppi háve muitalusas. Káre ja Nina náđđuba rohtui, go fuomášeaba amas nieidda. Kárenina hurada boađedettiin, ja orusta jur dasa gosa nieidda guovttos leaba náđđon. <span type="quote">“Báifáhkka soai leaba gávnnahallan sullii iežaska ahkásaš niidii, guhte lea gárvodan oalle apmasit”</span> (16). Ovdalaččas leat mánáid hámit vuđolaččat čilgejuvvon kontrástan Kárenina hápmái, mii spiehkasta dábálašvuođas.</p>
<p> Su badjelis lea sisttis duddjojuvvon vuolpu, vai lešgo guhkes báidi. Lehkos dal goabbá jo leš. Su juolggis leat sisttehat, main eai leat dađi eanet ruodjasat, go gámanjunit ge. Hui čáhppesvárat nieidda guhkes vuovttat heaŋgájit measta seakkážii ja su liiki lea áfáiduvvan áibbas ruškadin (16).  Káre ja Nina jearuheaba amas nieiddas nama. Amas nieida vástida nieidda guoktái ahte ferte válljet alccesis nama masa soai liikoba. Kárenina iktá namas easkka maŋŋil go Káre ja Nina leaba muitalan iežaska namaid. Nammaválljemiin dulkon máŋggaid mearkkašumiid, mat čujuhit Kárenina hutkáivuhtii, seammás go dagus lea vuđolaš symbolalaš mearkkašupmi. Balto (1999:85) geavaha doahpaga <em type="italic">signifikánta nubbi</em> go čilge gáimmi válljema,mii lea vuođđun sámi bajásgeassima sosiála ortnegiidda. Kárenina vállje nama mii dahká su gáibmin, go dadjá iežas válljet nama masa nieidda guovttos liikoba. Sámis leat gáimmit allaárvosaččat, ja lea erenoamáš gudnin sutnje guhte oažžu gáimmi. Maŋŋelis guorahallamis suokkardalan makkár váikkuhus lea Kárenina nammaválljemis kollektiiva váldopersovnna ovdáneapmái. Kárenina nammaválljemis leat guokte nama goalostuvvon oktan namman. Dulkon maiddái nammagoalosteami symbolalaš govvádussan joavkohábmemiidda mat leat muitalusas.  </p>
<p>o Káre ja Nina johtaleaba fárrolaga. o Juha ja Sami johtaleaba fárrolaga. o Nina ja Juha váivašuvvaba Káre ja Sami láhttemiin. o Káres ja Samis lea sullasaš luondu. o Káre, Nina, Juha ja Sami hábmejit ovttas váldopersovnna.</p>
<p>Dáinna vugiin doibmet muitalusa mánát sihke unnit ja stuorit joavkun, mat oktan goalostuvvojit kollektiiva váldopersovdnan. Persovnnaid oktasaš doaibma govvida maiddái lagaš čanasteami ja oktavuođa mii lea kollektiiva váldopersovnna ja katalysáhtora doaimmas. Lagaš čanastemiin ja nanu oktavuođain oainnán ávkkálažžan guorahallat katalysáhtora iešvuođaid ja daguid mat leat vuođđun kollektiiva váldopersovnna ovdáneapmái.</p>
<p>5.2.4 Oarbbesvuohta</p>
<p>Kárenina oktavuohta váhnemiiddisguin hábme ja váikkuha su daguid, ja mo son doaibmá váikkuheaddjin muitalusas. Kárenina muitala mánáide mo su váhnemat dahkaba earrodearvuođaid ja gárgideaba ruovttus:  -Olgun lei hui čáppa mánoheahpi. Čohkkájin eatniguoktáin áhčiin olggobeal’ stobu uvssa ovddas. Násttit čuvge almmis dego gollážat. Báifáhkka muhtin násti goaikkehii vulos eatnamii. Min geahčai šattai hirbmat hušša ja moivi. Eadni ja áhčči viehkagođiiga ovddosmaŋás. Skurbbaiga ja ozaiga buotlágan gálvvuid. Eadni lágidii niestelávkka. Soai cokkaiga olgobiktasiid badjelii ja uksanjálmmis čurviiga, ahte dál gul vuolgiba. Mun dieđusge imaštallat, gosa sudnuide šattai nu issoras hoahppu fáhkkestaga. Eadni muitališgođii, go násti gahččá eatnamii ja cuovkana, de dakko báliid gávdnojit eatnamis eatnatvuhtii divrras geađggit ja golle- ja silbamoalut. Muhto dađi bahát eadni ii astan eanet čil<em type="italic">Vuoi dan Kárenina </em>muitalus spiehkasta dábálaš mánáidgirjjálašvuođa dáhpáhusráiddus, go váhnemat guođđiba mánáska iehčanassii ruoktot. Váhnen guoktá váilevašvuohta čuohcá Kárenina dovdduide, ii ge muitalusas čilgejuvvo duođi eambbo máhccaba go fas ruoktot. Kárenina čilge duođalašvuođain oarbbesvuođas mánáide, mii lea kontrástan su muđui gehppes lundui. Son dattetge joraha duođalašvuođa suohtasin, go viggá dohkkehit váhnen guoktá mearrádusa. Ovdamearkan muitala Kárenina iežas čálistan reivve Amerihkkái go ohcalii váhnen guoktá. Leaikkastallamiin árvala Kárenina ahte Amerihkás soitet oahppan sámegiela maŋŋil go son sáddestii reivve dohko. <span type="quote">“Gal lei buorre, go eatniguovttos gárgideigga. Dies de oaidná! Álohii gánneha gárgidit. Das sáhttá leat stuorra ávkin masa nu. Dál leat Amerihkásge sámástišgoahtán”</span> (23). Kárenina daguin vuhtto čiekŋalis áibbašeapmi váhnemiid dorvvolašvuhtii, vaikko viggá dohkkehit dilálašvuođas leaikkastallamiin. Ovdamearkan áibbašeapmái lea go Kárenina geahčada joga botni:  “Kárenina! Maid don diesges guovllat? Káre jearralastá. Nieida vilppasta ja dávista: - Suokkardalan, leatgo deikke johkii goikon násttit. Boahtti doaige munnje veahkkin dutkat!” (44).  </p>
<p>Kárenina oarbbesvuohta govviduvvo maiddái go váhnen guovttos leaba ruovttus. Earret eará muitala Kárenina, muitaleaddji jienain, dáhpáhusa go deattuha iežas leat fas okto ruovttus. <span type="quote">“Muhtimin čakčat šerres beaivvadahkan go mun vuot ledjen áibbas okto ruovttus”</span> (49). Dán oktavuođas ii mieđit Kárenina iežas váivašuvvat oarbbesvuođas. Son dattetge čájeha dovdduidis maŋŋelis muitalusas , go muitala juovllaidbasiid birra. Kárenina lea ávvudeamen juovllaid gobmebearrašiin, go gaskkalduvvá jurdagiin máhccat ruoktot. Son dattetge fuomáša ruovttus ahte ii leat váillahuvvon. Gobmebearraša ávvudeapmi govviduvvo kontrástan su ruovttu dilálašvuhtii.   Seammás muitán, ahte eadni sáhttá mu ohcalit ja dahkagoađán dearvvuođaid: - Munnje lei stuorra illu beassat din gallestallat. Muhto dál ferten fas doamihit vulos ruoktot, amaset doppe geargat imaštallat, gosa lean fáhkkestaga jávkan. [...] Máhcan fas vulos. Ii oktage leat ruovttus fuomášan váillahit mu (52).  Sámi bajásgeassimis deattuhuvvojit ovttaskas olbmo vejolašvuođat ja olbmo dáhttu, mii lea vuođđun sihke olbmo daguide ja birgejupmái. Mánná galggai dovdat rájáidis, friddjavuođas ja ovddasvástádusas bajásgeasedettiin. Ollesolbmot láhče dán oktavuođas mánnái dilálašvuođaid hárjehallat áicat ja árvvoštallat daguidis ja dilálašvuođaidis. Ulbmil lei ovddidit máná iešheanalašvuođa, hárjánit ovddasvástádussii ja nannet iešdovddu (Aikio 2010:31 ja 40-41). Kárenina ovddasta sihke máná friddjavuođa ja sorjjasmeahttunvuođa, go váhnemat eaba leat birrasis ráddjemin su daguid. Son nanne friddjavuođas giellageavahemiin ja láhttemiin. Giellageavaheapmi lea aktiivvalaš vuohki mo Kárenina deattuha sorjjasmeahttunvuođa ollesolbmo jurddašeapmái. Son hállá mánáid bealis, máná jienain, mii maiddái deattuhuvvo girjji álgosánis go čálli dedikere muitalusa mánáide. Máná friddjavuođa ideála ihtá maiddái Káreninas, go muitala iežas leat huksen sierra gávpoga mánáide. Son mieđiha ságaid gielisin, muhto deattuha goittotge sávaldaga hukset mánáide sierra gávpoga. Gávpogis leat sihke mánáid eavttut ja ekologalaš jurddašeapmi vuođđun birgejupmái ja doibmii.  Mun gal in ovttage gávpoga leat huksen, baicce hálidivččen hukset mánáide sierra gávpoga, dakkáračča, gos ii oččošii vuojit biillain, iige maŋgelágan mohtorfievrruiguin. Jurddašehket, man suohtas mis livččii njaŋgát guovdu gáhta ja geahčadit gomuvuhtii. Olbmot garvvášedje min ja dajašedje: - Diet mánát leat gusto dutkamin násttiid. Sin ii dál oaččo heađuštit (20).</p>
<p>Máná friddjavuođa govvidemiin doaibmá gávpot mánáid eavttuiguin, gos ollesolbmot dohkkehit mánáid doaimmaid ja njuolggadusaid. Kárenina muitala ahte gávpogis besset mánát njaŋgát guovdu gáhta, mii lea nanu symbolihkka mánáid iešheanalašvuođa govvideapmái. Gomuvuođa várdámiin čujuha mánáid dáhttui hábmet ja váikkuhit boahtteáiggiset. Gávpotgovvidemiin nanne Kárenina mánáid jiena ja stáhtusa, go hábme miellagovvádusain servodaga gos mánáid eavttut ja njuolggadusat leat vuođđun. Vaikko gávpot ii hástal ollesolbmuid norpmaid, de dat sulastahttá karnevála riemuid servodatstruktuvrra máná jiena bajidemiin. Bakhtin čilge ahte karnevála riemuin rivde servodatstruktuvrrat go gonagasa bálvá ruvdnejuvvui gonagassan, dan botta go gonagasa posišuvdna vuoliduvvui.   Kárenina lea dilálašvuođainis iešheanalaš, ja sáhttá ge nu dahkat maid háliida. Dattetge son ohcala norpmaid ja njuolggadusaid. Kárenina šlundu go sus ii leat geas jearašii ijastanlobi, go mánát suokkardallet ijastit barttas. <span type="quote">“- Mobat don leat dál nu jávoheapme? Káre imaštallagoahtá. – Na mun in sáhte jearrat lobi, son geasiha goidadit. – Manin? – Mus ii guhtege leat ruovttus, geas lobi jearašin. Jos ii oktage leat geas jearrá, de mobat dalle sáhttá lobi oažžut”</span> (37). Vaikko Kárenina váillaha ollesolbmuid mearrideaddji norpmaid, de son maiddái viggá hilgut ja vuosttildit daid. Ovdamearkan lea go Sami árvala earáide čalgadit gápmagiid, amaset láhtterátnu duolvat. <span type="quote">“- Manin? Láhtteránuhan gal sáhttá duollet dálle savdnjilit ja vaikko jogas doidilastit, jos duolvvaš”</span> (27). Nu Kárenina hástala ge dakkár norpmaid maid mánát árvideames leat gullan ruovttus.  Kárenina ihtá barttas muhtin beaivve go mánát ollejit. Son muitala mo son eahkedis hutkkai tiimmu sirddestit ovddos, go sus lei nu mielahis hállu vuolgit bartii. Tiimmu sirdimiin boađášii iđit johtileappot. Sami ja Juha eaba mieđa Kárenina jurdagiidda. <span type="quote">“- Iihan iđit gal boađe dađe árabut, vaikke olmmoš mo sirddášii diimmu, Sami divusta. – De boahtá, otne dat goittotge bođii. Muđui gal in livčče geargan juo moadde diimmu vuorddašit din dáppe, Kárenina nággesta”</span> (40). Tiimmu sirdimiin lea Kárenina norbmarasttildeaddji. Buohkat dihtet ahte tiimmu ii leat vejolaš sirddestit beaivvis beaivái nugo juohkehažžii heivešii. Humoristtalaš vugiin čujuha ge Kárenina dahku dábálaš norpma diđolašvuhtii. Svensen (2001:37) čállá ahte vaikko muitalus lea norbmarasttildeaddji, de ii váikkut dat birrasa šaddat norbmakeahtes birasin. Norbmarasttildeapmi nanne baicce diđolašvuođa norpmaid birra, ja nu lea ge rasttildemiiguin láidesteaddjin lohkiide.</p>
<p>5.2.5 Giellageavaheapmi</p>
<p>Káreninas lea erenoamáš gielalaš attáldat, go sátneriggodagain ja hutkáivuođain máinnasta kollektiiva váldopersovdnii, seammás go maiddái hástala muitalusa persovnnaid gielalaš attáldagaidisguin. Eallás fantasiijain máinnasta son fearániid maid lea vásihan. Njálmmálaš čehppodat lea sámi árbevierus allaárvosaš čehppodat, mainna sáhtii láidestit nuppi máinnasmáilbmái ja ođđa fearániidda. Kárenina muittuha máŋgga dáfus sámi árbevirolaš muitaleaddji, sihke mo son hábme muitalusaid, geavaha goruda muitalettiin ja geasuha guldaleddjiid máinnastemiin. Oskal (2014:56) govvida árbevirolaš muitaleaddji muitalandáiddu ná: <span type="quote">“Ovttatmanos fuomášan ahte son liiko muitalit, son váldá min fuomášumi, ja bissu dan fuomášumis dan botta go muitala. [..] Son geavaha jiena, son geavaha lihkastagaid, son geavaha iežas rupmaša go čájáhallá karakteraid ja son geavaha lanja ja guovlluid”</span> (56). Kárenina eallás muitaleapmi geasuha kollektiiva váldopersovnna fuomášumi, mii govvida su nanu muitalandáiddu. Ovdamearkan lea go Kárenina máinnasta gobmemáidnasiid. Máinnastanboddu gaskkalduvvá go máinnasteaddji ja guldaleaddjit hállagohtet, das<span type="quote">“- Vuoi, muital vel dange fearána! buohkat ánuhastet ovtta njálbmái”</span> (51). Kárenina máinnasteapmi čuohcá maiddái guldaleddjiid dovdduide. Ovdamearkan ganjaldišgoahtá Nina go Kárenina muitala mo váhnen guovttos guđiiga su.   Kárenina sátnestoahkan sulastahttá muhtin muddui Oskala (2014) skealbma doahpaga, go son geavaha humoristtalaš sátneválljema láhttema vuođđun. Kárenina duhkoraddá sihke jienaiguin ja sániiguin, mat dasto ožžot hearvás mearkkašumi. Ovdamearkan lea go gándda guovttos deaivaba Kárenina. Kárenina muitala iežas leat huksenmeašttir Veahčir, ja gopmirdastá vel gándda guoktái. Huksenmeašttir Veahčir gohčostatnamain stoahká son loahpariimmain. Sátnestoahkamiin bonjada son ságastallamiid hearvás vugiin. Nubbi hearvás ovdamearka giellastoahkamii lea go Kárenina dearvvaha gobmenieidda. Son rávká gobmeniidii buori beaivvi, ja gobmenieida vástida ges gopmelatti. Dákkár giellaváikkuhangaskaoamit dagahit muitalusa humoristtalažžan, geasuheaddjin ja ealasin. Kárenina muitalanvuogis lea maiddái lihkadeapmi dehálaš váikkuhangaskaoapmin deattuhit juoidá muitalusas dahje liiggástallamiin dahkat dilálašvuođa hearvádin. Ovdamearkan son gopmirdastá gándda guoktái, áddestallá návddi ja meahcceskuolffi ja velleda gávvut bálgái go čájeha kollektiiva váldopersovdnii mo mánáid gávpogis gehččet gomuvuhtii.</p>
<p>Nárrideami heive maiddái laktit skealbma doahpagiid. Balto (1997:97) čilge nárrideami sosiálalaš hárjehallamin, man bokte mánná oahppá hálddašit hárdima, leikošeami ja skelbmošeami. Nárrideami ulbmil lei sihke oahpahit mánáide suddjet siskkimus dovdduid, seammás go ovddidit mánáid gielalaš dáiddu. Kárenina geavaha nárrideami go gielalaččat iská mánáid luonddu, ja go son sosiálalaččat stivrre mánáid giellageavahemiin. Ovdamearka go Kárenina iská Káre luonddu:  - Kárenina, leatgo don deaivan oaidnit guokte gándda? – Já, vai guokte gándda. Árvit maid? Mun jáhkán, ahte lean oaidnán aŋkke duhát gándda. – Juo, juo! Dál lea goittotge sáhka guovtti gánddas; namalassii Juhas ja Samis. – Juha ja Sami? Dohkkejithan gal datge namat. Viimmat Káre dolká birrajorba ságaide. – <em type="bold">Puh!</em>Manin don ovtto bonjat buot mu sániid ja sehkket visot mu jurdagiid? – Nubat mun dagan. Vuoi atte ándagassii, Kárenina átnu (18).  Muitalusas hástaluvvoba sihke Káre ja Sami dávjá Kárenina nárridemiin, árvideames danne go sudnos lea sullasaš vitmes luondu. Sami vuollána hilbošemiin, vaikko vikkašii sániidisguin jorahit Kárenina. <span type="quote">“Sami áicá, ahte ohpit son vuoittáhalai. Dáinna nieiddain son gal gusto ii birge, vaikko suinna mo hilbošivččii dahje nárrestivččii su”</span> (27). Kárenina lea mánná guhte hálddaša nárriduvvot, seammás go maiddái hálddaša nárrideaddji rolla. Su njálmmálaš dáidu heive bures katalysáhtora doibmii, go nárridemiin hástala mánáid luonddu ja dovdduid. Nu lávke ge Kárenina ollesolbmuid bajásgeassinvugiide ovddidan dihtii kollektiiva váldopersovnna. </p>
<p>5.2.6 Humoristtalaš elemeanttat</p>
<p>Kárenina giellageavaheamis ja láhttemis leat sihke humoristtalaš ja duhkoraddi elemeanttat. Geahppamielat luondduin čilge son nieidda guoktái fearána go lei vahku čaibman ovttat láhkai, dassái go gávdnasat goike. Duođalašvuođain ávžžuha son nieidda guoktá heaitit čaibmamis amas geavvat nugo sutnje. Dát govvida bures Kárenina luonddu, namalassii leaikkastallamis duođalašvuhtii leaikkastallamiin. Mánát eahpidit Kárenina muitalusaid duohtan, muhto dohkkehit goittotge su ságaid reaškasiin. Máná luondduin ii dárbbaš álo leat čilgehus juohke áššái, nugo geažiduvvo álgosánis.  Kárenina hábme muitalusaidis, dadjanvugiidis ja giellastohkosiiddis hutkáivuođain ja hearvás miellagovvádusaiguin. Su rehálašvuohta eahpiduvvo nammaválljema olis, go Káre ja Nina eaba jáhke su ságaid duohtan. Kárenina bealušta ságaidis duohtan hearvás čilgeju</p>
<p>- In mun láve fillet! Muhtimin gal sáhtán vajáldahttit buot. Oainnat mu muitu láve hilbošit ja gárgidit bealljeráigge goas nu. Dan mielas lea suohtas čohkohallat mu bealljemáddagis ja geahčadit, mii oidno olgomáilmmis. Go dat dolká geahčadit, de čákŋala fas ruovttoluotta mu oaivvi sisa (17).  Muitu doaibmá muhtin muddui olmmošlaš govvidemiiguin, go lohkki govvida miellagovvádusain unna olbmoža guhte čohkká bealljemáddagis. Nubbi sullasaš govvideapmi lea go guolástanvákta jearrá mánáin oaggunlobi. Kárenina hilboša guolástanvávttain ja govvida lobi láhttema ná:  - Oainnat mis lei gal vel ikte áimmuin dat loassi, namalassii lohpi. Hei ártet, go datge gal sáhttá leat nie jeagoheapme ja nággár. Fasttat dienu heivehii gárgidit. [...] – Jurddaš! Dat lei gálbbardan sáddos issorasat, amamet mii vuohttit. Kárenina viehká skirvehallá ja čájeha guolástanfáktii, man láhkai lohpi vuhttui mohkkasaddan sáddos (46-47).  Muittu ja lobi miellagovvádusaiguin hábme lohkki guokte unna mállet figuvrra mat Kárenina muitalemiin ealáskeaba. Perry Nodelman (1997:23) čállá ahte unnamállet olbmot dahje figuvrrat sáhttet metaforalaččat govvidit olbmo luonddu. Nodelmana čilgejumiin gažadan makkár metaforalaš govvideapmi lea muittus ja lobis Kárenina persovnnalašvuhtii? Muittu ja lobi iešvuođat sulastahttet máŋgga dáfus Kárenina persovnnalaš beliid. Kárenina lea muittu ja lobi govvádusaiguin sihke jurddašeaddji, ja dakkár lágan olmmoš guhte duostá čuoččuhit oaiviliiddis, ii ge váikkuhuvvo earái oainnuin guoradettiin bálgáidis.</p>
<p>5.2.7 Mággá-áhkku</p>
<p>Mággá-áhkku lea ollesolmmoš geasa mánát dorvvastit váttis dilálašvuođain. Dán oasis guorahalan Mággá-áhku persovnna, go oainnán su doaimma dehálažžan váldopersovnna ovdáneapmái. Mággá-áhku persovnnas lea lagaš čanasteapmi birrasii, ja geavahan ge nu birrasa oassin čielggadit mánáid oktavuođa áhkuin. Vuosttaš háve go Mággá-áhkku namuhuvvo, lea go Káre ja Nina muitaleaba gándda guoktái márkanságaid. Soai leaba gullan ahte Mággá-áhkku, guhte orru dearbmeravdda hirsastobožis, lea noaidi.  Kollektiiva váldopersovdna doaibmá guovtti birrasis, namalassii márkan- ja meahccebirrasis. Muitalusa álggus govviduvvo oanehaččat márkanguovlu gos mánát orrot. Meahci birrasii gullá mánáid barta ja Mággá-áhku stohpu. Mánáide bohciida hirbmat sáhka das go eai dieđe jáhkket go noiddiide, seammás go maiddái ballet sága duohtan. Mánát vulget sáhkkiivuođain gallestallat áhku. Vuosttaš deaivvadeapmi áhkuin govviduvvo ná: <span type="quote">“Uvdnaguoras huhttá uhca áhkoš rukses liidnii oaivvis”</span> (11).  Muitalusas govviduvvo čielga rádjá gaskal márkan- ja meahccebirrasa, earret eará go buohtastahttá mo Mággá-áhku doaibmá muitalusas. Nieidda guovttos leaba gullan márkanis ahte Mággá-áhkku lea noaidi. Mánáin lea stereotiippalaš oaidnu noaidái. Sii govvidit noaiddi oktageardánis govvádusain, čáhppesvaragin ja balddonassan, guhte máhttá einnostallat. Káre áddestallá noaiddi vázzima steavžumiin. Mánát hirpmástuvvet go fuomášit ahte áhku niehku ii heive vuordámušaide. Káre mieđiha Ninai, guhte lea balus, ahte áhkku ii leat olgguldas hámis dego noaideáhkku. Mánáin leat maiddái vuordámušat ahte áhku dállu lea sihke moivvas ja balddihahtti. Maiddái dán oktavuođas duođaštuvvo ahte áhku dállu ii leat nugo ledje vuordán. <span type="quote">“Visti lea hui čorgat. Mággá-áhkku lea lebben láhttái čáppa láhtteránu iige gostige oidno makkárge giehpa ruitu duoldamin, nugo noaidemáidnasiin lea beaggán”</span> (11). Mánáid stereotiippalaš govvidemiiguin ovddasta Mággá-áhkku juoga maid márkanbirrasis amastit. Maiddái Kárenina spiehkasta dábálašvuođas imašlaš gárvvuiguin. Dán vuođul leaba sihke Mággá-áhkku ja Kárenina apmasat márkanbirrasis, muhto lunddolaš oassin meahccebirrasis.  Balto (1997:78) čállá ahte oktavuohta fulkkiiguin, ja erenoamážit áhku</p>
<p><em type="italic">váhnenlonuhus</em>, go čilge ollesolbmuid geat doibmet váhnemiid sadjásažžan </p>
<p>mánáidgirjjálašvuođas. Váhnenlonuhus sáhttá doaibmat vaikko mánás leat váhnemat muitalusas. Nikolajeva čállá ahte oarjemáilmmi modearna mánáidgirjjiin leat dávjá váhnemat govviduvvon váttisvuohtan. Áhkut ja ádját leat erenoamáš dehálaš daid dilálašvuođain go váhnemat eai leat birrasis, ja sáhttet ge nu doaibmat váhnenlonuhussan mánáidgirjjálašvuođas (Nikolajeva 2004-102-103). Sihke Kárenina ja kollektiiva váldopersovdna doaibmaba birrasis váhnemiid haga. Kollektiiva váldopersovnna váhnemat namuhuvvojit dušše go mánát hállet idjalobi jearramis. Mággá-áhkku šaddá ge nu lunddolaš váhnenlonuhussan muitalusas. Su máhttu ja duostilvuohta čujuha eallilan olbmo viisodahkii, ja nu lea ge Mággá-áhkku hui mihtilmas sámi áhkku-rollii.  Barta lea mánáid friddjasadji, gos duhkoraddan, ja muđui eará doaimmat leat mánáid miela ja dárbbuid mielde. Mánáid idjalobi suokkardallan čujuha sin posišuvdnii. Vaikko vel váhnemat leat gáidosis, de ii leat friddjasadji oalát biras gos ollesolbmo mearrádusat ja njuolggadusat leat gáidosis. Mággá-áhkku gullá meahccebirrasii, ja lea ge nu lunddolaš oassi mánáid friddjasajis. Vaikko Mággá-áhkku gullá meahccebirrasii, de son dattetge ii ráddje mánáid sosiála váikkuhemiin nugo eará ollesolbmot vigget. Mánáid oktavuohta Mággá-áhkuin čatná doloža ja dáláža oktii, go sii searválagaid rahčet meahccesuodjalemiin. Ovttaráđálaččat sii hutket čovdosiid, ja áhku eallilan viisodagat leat ávkin ja dorvun mánáide. Nu láhčá ge áhkku, lassin katalysáhtoriin, mánáide vejolašvuođa áicat, iskat ja árvvoštallat sosiála rájáid friddjasaji eavttuid vuođul. Barta ja meahcci leaba friddjasajit, ja nu lea ge meahccesuodjaleapmi oassi seailluhit ja ovddidit máná jiena ja iešheanalašvuođa.</p>
<p><em type="italic">5.3 Katalysáhtora váikkuhus kollektiiva váldopersovnna ovdáneapmái </em></p>
<p>Kárenina lea máŋgga dáfus sámi bajásgeassima ideála, das makkár olmmoš son lea ja mo son birgehallá eallimis. Son lea vitmes, iešjurddašeaddji olmmoš guhte bures birge giellamáhtuinis ja maiddái luonddu čehppodagainis. Muitalusas govviduvvo Kárenina stáđisin ja laššisin, ja su máŋggabealatvuođat leat geasuheaddjit go mánát oahpásmuvvet Káreninain. Mánát eahpidit máŋgii Kárenina ságaid duohtan, muhto dattetge dohkkehit su hutkáivuođa. Mánát dorvvastit maiddái lunddolaččat Káreninai go deaividit váttis dilálašvuođaid. <span type="quote">“Vurdot dassážii, go Kárenina boahtá. Son gal várra fuomáša ráđi, árvalastá Nina, guhte jáhkká nannosit ođđa skihpára hutkáivuhtii”</span> (34). Vártnuhis dilis vuolgá Sami ohcat Kárenina, go geaidnobargit bargagohtet meahcis. Mánáide bohciida ođđa doaivva go Kárenina ja Sami ihtiba bartii. Sin luohttevašvuohta Káreninai govviduvvo ná: <span type="quote">“Oktanaga mánáid mielain orru bartage šearasmuvvamin, dego beaivváš báitigoađášii go Káreninaguovttos Samiin njavččiheaba sisa”</span> (55).   Kárenina lea luohttevašvuođain ráđđejeaddji posišuvnnas, go son sihke neavvu, rávve ja maiddái oassálastá mánáiguin iešguđetge hástaleaddji dilálašvuođain. Su posišuvdna heive bures teakstaanalyhtalaš katalysáhtor-rollii. Son jođiha muitalusa mas ieš aktiivvalaččat oassálastá, seammás go váikkuha kollektiiva váldopersovnna ovdáneapmái. Dán oasis čielggadan Kárenina oktavuođa kollektiiva váldopersovdnii.  Kárenina persovdna lea imašlaš sihke hámis ja mo son ihtá muitalussii. Mánát jearahit áhkus diehtá go son gii amas nieida lea guhte fáhkka livkkihii báhtui. Áhkku ii loga iežas oaidnán amas nieidda. Jearadettiin amas niidii ságaid láhttešgoahtá áhkku ipmašit: <span type="quote">“ – Vuoi, vuoi! Mo dálges? Bahá dat einnosta. De bohtet fasttahat, roggat ja bilidit buot min guohtuneatnamiid. Golli... maid ipma�</span> (13). Lea čielggas ahte amas nieida ja áhkku dovddadeaba man nu oktavuođas. Áhkku duođašta loahpalaččat muitalusas ahte soai Káreninain leaba dovddadan máŋggaid jagiid. Áhku hoahkamiin geažiduvvo ahte amas nieida lea ihtán man nu siva geažil.  Álgosánis maid geažiduvvo áhku ja Kárenina oktavuohta.<span type="quote">“Dieđusge boares olbmot dakkárat go Mággá-áhkku dovdet gal Kárenina. Muhto sii eai viša hállat su birra, amaset navdot boares hoavrin”</span>. Cealkámušain bohciida gažaldat gaskal otná ja ovddeš jurddašanmálle. Gullá go Kárenina figuvra dološ jurddašanmállii, mii otná váhnemiidda lea amas? Balto (1997:77) čállá ahte sámi bajásgeassin lea muhtin muddui rievdan ođđa jurddašanmálliide, ja bajásgeassinmetodaide. Rievdadusat leat mielddisbuktán earret eará ahte sosiála ortnegat eai leat nu aktiiva bajásgeassimis nugo ovdal. Balto čállá ahte nuorat buolvva váhnemiin lea alddiineaset eambbo stivrejupmi bajásgeassimis. Váhnemiid stivrejupmi váikkuha diehttelasat maiddái máhttosirdimii, mii dávjá lei oassi sosiála ortnegiid doaimmas. Mággá-áhkku guhte diehtá Kárenina birra, ii dattetge mieđit dovdama, amas navdot boares hoavrin. Áhku ballu navdot hoavrin govvida dehálaš oasi mii gažaduvvo muitalusas, namalassii lea go sámi bajásgeassin gáidan dološ árbevirolaš máhtuin ja dieđuin? Leat go dološ dieđut mávssolaččat ja ávkkálaččat otná jurddašeapmái ja birgejupmái? Mánáid stereotiippalaš jurddašeapmi, ja mo sii amastit Kárenina, čujuha árbevirolaš máhtu váilevašvuhtii ja jurddašanmálle rievdadusaide.  Kárenina ja Mággá-áhkku ovddasteaba árbevirolaš jurddašanmálle ja birgejumi, sihke sudno jurddašemiin ja láhttemiin. Kristine Nystad (2007:148) čállá ahte skuvla lea dehálaš fáktor formálalaš sosialiseremis. Nu sáhttet ge ruovttu árvvut ja beroštumit leat vuostálasvuođain skuvlla árvvuiguin ja beroštumiiguin. Balto (1997:78) čállá ahte boarráset informánta moaitá dálá skuvlavuogádaga, mii ii gaskkus árbevirolaš dieđuid eallima ja eallingearddi, elliid ja luonddu birra. Muitalus álggahuvvo skuvla loahpahemiin, go mánáin álgá geasseluopmu: <span type="quote">“Skuvlamánáin lea aiddo álgán geasseluopmu. [...] Skuvla báhcá maŋábeallai ja dan šillju jaskkoda”</span> (7). Luomuin leat mánát maiddái sorjjasmeahttumat skuvlavuogádagas, mii dábálaččat lea oahppodilálašvuođa biras. Luopmu lea nu váikkuhangaskaoapmi láidestit mánáid árbevirolaš máhttui. Kárenina ja áhkku oahpisteaba mánáid árbevirolaš máilbmái ja jurddašeapmái, mii lea vuođđun meahci birrasii. Meahcci lea friddjabáiki, gos ođđaáigi ja dološáigi deaivvadeaba ja ovttastahttojuvvoba. Geavahan doahpagiid áicilvuohta ja árvvoštallanmáhttu, maid Aikio (2010) geavaha, go čilgen kollektiiva váldopersovnna ja katalysáhtora oktavuođa. Áicilvuohta lei dehálaš ja ávkkálaš máhttu sihke ealáhusas, meahci vádjoleamis ja sosiála oktavuođain. Ovdamearkan lea dehálaš leat áicil go jođašat meahcis, vai guorat rivttes bálgáid ruoktot máhcadettiin. Sosiála oktavuođain lea ges dehálaš máhttit áicat olbmuidgaskasaš dáhpáhusaid, nugo olbmuid láhtten- dahje hállanvugiid. Áicamii gullá maiddái árvvoštallan. Árvvoštallanmáhttu lea ávkkálaš vai lea máhttu dulkot ja áddet áššiid mearkkašumiid dahje váikkuhusaid buorebut (Aikio 2010:33-37). Girjjis lea mánáin jámma oktavuohta Káreninain, guhte duos dás ihtá muitalussii. Kárenina máinnasta mánáide, ja lea maiddái veahkkin ja doarjjan go mánát deaividit hástalusaid. Mánát áicet ja árvvoštallet earret eará Kárenina láhttema ja mo son hállá iešguđet ge oktavuođain. “- Máilmmis gal ii birge, jos dušše curbmá, Kárenina dadjala gaskii.</p>
<p>Mánát goddalit mojiid, go eai oajo jitnosit čaibmat albmáguoktá gullut” (31). Nu sáhttá ge gohčodit mánáid oktavuođa Káreninain allaárvosaš sosiála hárjehallamin.</p>
<p>5.3.1 Morála ja neavvun</p>
<p>Sámi bajásgeassimis lei dehálaš láhčit buriid ja ávkkálaš diliid mánnái, mas ollesolmmoš lei dábálaš doarjjan oahppodilis. Ulbmil dilálašvuođaláhčimiin lei hábmet mánnái vejolašvuođaid iskat ja ovddidit máhtuidis ja dáidduidis, ja nu maiddái hárjánit veardádallat, buohtastahttit ja árvvoštallat daguidis (Aikio 2010:41). Kárenina lea vuosttažettiin mánáid ustit, ja lea vel nieidda guoktá gáibmi. Verddet ja gáimmit leat dehálaš oasit sosiála ortnegiin. Ráđđejeaddji posišuvnnain váikkuha Kárenina kollektiiva váldopersovnna jurdagiidda ja daguide, ja rávve maiddái mánáid morálalaččat. Kárenina ráđđejeaddji posišuvnnain ovddida son kollektiiva váldopersovnna servodatlahttun. Ovdamearkan rávve Kárenina mánáid ná: <span type="quote">“Máilmmis gal ii birge, jos dušše curbmá”</span> (31) ja <span type="quote">“Dás gal ferte vuosttažettiin dutkat ja de easkka hutkat”</span> (34). Mearkkašahtti lea ahte Kárenina ráva dutkat ja de easkka hutkat, čujuha áican- ja árvvoštallanmáhttui. Aikio (2010:38) deattuha smávva rávvagiid ja geažidemiid dehálaš oassin sámi bajásgeassimis man vuođul ollesolmmoš láidestii máná oahppodilálašvuođain. Dákkár smávva rávvagiiguin besse mánát árvvoštallat dilálašvuođaideaset ja daguideaset, ja dasto hutkat buriid ja govttolaš čovdosiid. Káreninas lea maiddái vuđolaš eallinfilosofiija, mii lea láidesteaddjin mánáide. Muitalusas lea Kárenina čoaggán ruostastobii rásiid mainna son čiŋaha bartta. Son čáppáša stobe, muhto Káre ii oainne stobes čábbodaga:  “- Ii dat gal iešalddes leatge nu ropmi, go dárkileappot geahččá. Káre čaibmá njálgát ja rohtteha: - Iihan dat leatge <em type="italic">nu ropmi</em>, baicce <em type="italic">mielahis ropmi</em>! Mu beales diet gal juollu leat dies, vaikko dan čábbodagas gal lean áibbas eará oaivilis. Kárenina himiha ja vástida: - Čábbodagas gal juohke olbmoš lea su iežas oaivil” (40-41).  Balto (1997:125) čállá ahte su informánttat oaivvildedje nuorat buolvva manahan oasi luonddu jurddašeamis, go valljiservodagas lea golaheapmi guovddážis. Kárenina láidesteamis lea eallinfilosofiija ja ekologalaš jurddašeapmi vuođđun, ja čalmmustahttá ge nu maiddái dehálaš osiid sámi árvomáilmmis mat leat vuođđun olbmo eallimii.  </p>
<p>5.3.2 Ekologalaš jurddašeapmi</p>
<p>Ekologalaš jurddašeapmi lea oassi sámi árvomáilmmis mii deattuhuvvo sámi bajásgeassimis. Sápmelaččat leat árvvus atnán luonddu ja gudnejahttán luonddu silolašvuođa. Dat mearkkaša ahte olmmoš galggai eallit luonddu eavttuid mielde, ja geavahit luonddu valljodaga loaittul. Lei dehálaš viežžat ja geavahit luonddu govttolaččat, soabadit luonddu fámuiguin ja maiddái oskut luonddu silolašvuhtii. Luondu lei dehálaš oassi olbmo eallimis, sihke oskku, jurddašeami ja birgejumi dáfus (Balto 1997:125). Kárenina eallimis lea maiddái luondu dehálaš oassi, go son sihke eallá ja gulahallá luondduin. Son geavaha luonddu dorvun go muitalusas ihtet hástaleaddji dáhpáhusat. Muhtin beaivve go mánát jovdet bartii, de leat bovdekeahtes guossit moiven ja durddidan bartta. Mánát gávdnet guokte juhkkis albmá oađđimin barttas. Sii ráđđádallet ja vuorddašit goas Kárenina ihtá sidjiide veahkkin. Káreninas lea álo ráđit mat leat ávkin mánáide. Son viežžá gotkkaid, maid doalvula bartii. Kárenina čilge dagus ná:  <span type="quote">“- Meahcishan gal gávdno dálkkas buot dávddaide, Kárenina láhttesta”</span> (36). Dáinna vugiin fuomášahttá Kárenina ahte luonddus lea siellu, maid sáhttá geavahit ávkkálaččat. Kárenina čalmmustahttá maiddái mánáide luonddu árvvu ja govttolaš geavaheami. Oakkodettiin dohppe diddi Kárenina vuggii. Kárenina hálešta dittiin, dassái go loahpas luoitila ditti johkii. Dahku lea áddetmeahttun mánáide, muhto Kárenina čilgesta ahte luonddus ii galgga goddit dušše goddima dihtii. Su dahku čujuha luondduš<span type="quote">“- Don dat gal ieš leat eanet seagis go du skibir. Son gal áddii gullat luonddu jiena, go fihttii vuolgit eret”</span> (32).  Mánnájoavkkus lea Nina geas buoremusat vuhtto luondduipmárdus. Ovdamearkan diktá son čuoikka njammat vara, vaikko vel Káre imaštallá Nina dagu. Nina čilge dagus ná: <span type="quote">“- Galhal vuosttas čuoika ferte oažžut borrat guhkes dálvvi maŋŋá”</span> (39). Nina hálešta maiddái gotkkaiguin, mii govvida Nina luondduipmárdusa. Hálešteapmi gotkkaiguin čujuha luonddu ja luonddušlája sillui, go vel unnimusain lea dáhttu, miella ja dárbu.</p>
<p>- Mo gillebehtet álelassii guđđat ovddosmaŋás ja dákkár čáppa geassebeaivve viššabehtet rahčat duoid agálašvuođa luniiguin? Gosa rundibehtet buot dieid rissiid ja goahcciid? Káre gullá Nina jearahallamiid ja gažasta: - Gáttátgo gotkkaid máhttit vástidit? – Mas dan diehtá, vaikko dat áddešedjege olbmuid giela. – Gáttátgo, ahte dat leat oahppan skuvllas gielaid, vai? – Juo, dat lohket doppe sámegiela nubbin giellan (42).  Nina hálešteapmi muittuha Kárenina hállanvuogi. Son guhte muđui lea udju ja várrogas, čájeha háleštemiin ovdáneami. Son duostá čuoččuhit oaiviliiddis, ja vuohki mo son hálešta čájeha sihke hutkáivuođa ja humoristtalaš beali, mas vuođus leat nanu árvvut.</p>
<p>5.3.3 Jávohisvuohta</p>
<p>Sámi árbevierus lea jávohisvuohta dakkáraš máhttu mii lea sávahahtti ahte olmmoš hálddaša. Aikio (2010:58) namuha jávohisvuođa vierrun, earret eará jos lei eará oaivilis go nubbi.  Sánehis gulahallamiin galggai olmmoš doalahit oaiviliid alccesis, ii ge juohke áššái dárbbašan leat čilgehus. Jos olmmoš hálddašii sánehis gulahallama, de lei sihke jierbmái, nanus ja maiddái vuoiŋŋalaččat stáđis. Kárenina spiehkasta namuhuvvon sosiála máhtus, go su láhttemiin hástala dán jurddašeami. Kárenina lea sátnerikkis, ja geavaha giellamáhtus aktiivvalaččat sihke gulahallangaskaoapmin, leaikkastallamii ja vuosttildit eaŋkilolbmuid daguid ja servodaga mearrádusaid. Mánát leat álggos jávoheamit, eai ge duostta vástidit geaidnobargiide. <span type="quote">“Dasa lassin gean čivggat dii oppalohkái lehpet? almmái ohpit jearrá. Mánáin ii oktage oro duostamin jienádit maidige”</span> (29).  Muitalusas deaividit mánát iešguđetge hástalusaid, nugo juhkkis albmáid, geaidnobargiid ja guolástanvávtta. Buot dáid oktavuođain lea Kárenina, guhte hutkáivuođain ja gielalaš vuosttildemiin veahkeha mánáid. Kárenina váikkuhusain jálosmuvvet mánát dađistaga muitalusas. Go geaidnobargit bargagohtet fas meahcis, de duostagohtet mánát jearahit ja juogadit jurdagiiddiset geaidnobargiiguin. Ovdamearkan lea go Sami evttoha geaidnobargiide ná: <span type="quote">“- Manin baicce dii ieža ehpet sáhte hukset geainnu duosa vári vuollai. Dohan oidno ovddeš geaidnoráigi juo gárvvisin. Ehpet dárbbašivčče oba muoraidge njeaidit. Ii oroše dárbu ráhkadit nuppi geainnu vel seamma várrái”</span> (54).</p>
<p>Káre ja Sami leaba álo njunnálaga hárdimin ja nárrideamen goabbat guoimmiska. Hárddidettiin ja nárridettiin suhtadeaba dávjá. Sudno njálbmás ja ceaggás luondu rievdá dađistaga Kárenina váikkuhemiin. Sudno ovdáneapmi govvida bures makkár váikkuhus Káreninas lea kollektiiva váldopersovdnii. Sihke Káre ja Sami vásiheaba Kárenina láhttema hástaleaddjin, go sudno njálbmás ja ceaggás iešvuođat hástaluvvojit. Káre guhte dábálaččat lea hállái, jávohuvvá oalát go Ninain deaivaba Kárenina vuosttaš geardde. <span type="quote">“Káre gahkká, gálgá čoddaga ja maŋážassii jearrá: - Gi-giibat don leat?”</span> (16-17). Maiddái Kárenina háleštanvuohki suhtada Káre, guhte dolká ja suhtiha go Kárenina nárridemiin hástala Káre. Sami viggá maiddái hástalit Kárenina hilbošemiin ja nárridemiin, muhto ferte loahpalaččat vuollánit go eai bastte Káreninai.  <span type="quote">“Sami áicá, ahte ohpit son vuoittahálai. Dáinna nieiddain son gal gusto ii birge, vaikko suinna mo hilbošivččii dahje nárrestivččii su. Sami geassá hui láivves moji ja oalle goida jienain dadjalastá: - Ieš mun dájun. Káre illuda, go oktiige gávdnui nieida, geasa Sami sánit eai bastte”</span> (27).  Muitalusa álggus lea Samis garra vuosteháhku Káreninai. Son čájeha mulgumiin vuostehágus go deaivvada Káreninain vuosttaš geardde, ii ge jáhke nieidda ságáid duohtan. Dasa lassin gohčoda son amas nieidda nieidalimškin, mas lea negatiiva šuokŋa. Dattetge rievdá Sami čeavlás ja eahpideaddji luondu, go son váttis dilálašvuođas dorvvasta Kárenina ráđiide. Ovdamearkan lea go geaidnobargit bargagohtet meahcis. Sami vuolgá dakkaviđe ohcat Kárenina, ja čájeha ge nu nanu luohttevašvuođa Káreninai.</p>
<p><em type="italic">5.4 Fápmorollaid čielggadeapmi </em></p>
<p>Dán oasis guorahalan muitalusa fápmorollaid mat ihtet sosiála oktavuođain. Fápmorollaid guorahallamiin geahčadan loahpalaččat makkár váikkuhus fápmorollain leat kollektiiva váldopersovnna ovdáneapmái. Muitalusa mánát deaividit ollesolbmuiguin geat leat iešguđet ge doaimmas dahje ámmáhis. Ovdamearkan leat geaidnobargit ja guolástanvákta. Nu lea ge lunddolaš gažadit mii geavvá mánáid ja ollesolbmuid deaivvadeamis, ja lea go deaivvadeamis man ge lágan váikkuhus? Nikolajeva (2006:32-33) čilge ahte leat muhtin eavttut mat eaktudit máná fápmoposišuvnna. Vuosttažettiin ferte mánná gaskaboddosaččat doaibmat birrasis, gos váhnemat eai leat suodjaleamen máná. Mánná ferte háhkat alccesis birgejumi go váhnemat váilot muitalusas, ja lea ge dakko bokte friddja eallit ja doaibmat iežas miela ja dárbbu mielde. Gaskaboddosaš friddjavuođain beassá mánná áicat, geahččalit ja árvvoštallat eallima eavttuidis vuođul. Dáinna vugiin bajiduvvo máná jietna mearrideaddji ja fámolaš posišuvdnii, go doaibmá norbma-mearrideaddjin. Nikolajeva čilgehusas leat olu sullasašvuođat das mo Bakhtin čilge karnevála riemuid fápmoposišuvnna molsuma.  Kárenina lea lunddolaččat friddjavuođa posišuvnnas go eallá váhnemiid haga. Maiddái Kárenina hápmi ja mo son láhtte spiehkasta dábálaš mánáid hámis ja daguin. Su gárvvut leat earáláganat, son lea iešheanalaš, sus lea buorre iešdovdu, lea duostil ja gielalaččat nanus. Kárenina láidesta mánáid daguidis ja muitalusaidis bokte, seammás go vuosttilda eaŋkilolbmuid ja servodaga mearrádusaid. Muitalusas iešalddes eai leat čielga karnevála elemeanttat, nugo skatologálaš humor, roaves elemeanttat, dahje teáhter- ja márkanelemeanttat. Lunddolaš friddjavuođain lea Kárenina dan posišuvnnas ahte ii doarrit fámu, muhto geavaha aktiivvalaččat posišuvnnas gažadit ja vuosttildit ollesolbmuid normalitehta ja fápmoposišuvnnaid. Son hástala ollesolbmuid earret eará gielalaččat, go humoristtalaččat bonjada áššiid. Su hállan- ja láhttenvuohki šaddá hearvás kontrástan ollesolbmuid láhttemii, ja lea ge nu symbolalaš govvideapmi boagusteapmái mii ovddida friddjavuođa. Kárenina iešvuođat dagahit ge su oppalaččat karneválafáktorin, guhte váikkuha njealji máná jurddašeami, dagu ja ovdáneami.  Kárenina muitala mánáide ahte lea huksen sierra gávpoga mánáide. Gávpotgovvideapmi lea čielga ovdamearkan mo Kárenina lea mánáid ovddasteaddji. Mánáid miella ja dáhttu lea vuođđun gávpoga doibmii, mii lea ollislaččat dohkkehuvvon gávpoga norbman. Gávpoga govvidemiin hábme Kárenina kontrástta dábálaš servodatstruktuvrii mas mánát ellet.</p>
<p>Seammás lea gávpogis maiddái subversiiva váikkuhus, go lea kontrástan dábálaš servodatstruktuvrii, mii čalmmustahttá vejolašvuođa ođđa jurddašeapmái ja servodatstruktuvrraid rievdadusaide. Gávpogiin bajida Kárenina máná integritehta ja iešmearrideami.</p>
<p>5.4.1  Ollesolbmuid fápmu</p>
<p>Muitalusas govviduvvojit ollesolbmuid mearrádusat ráđđejeaddji norbman. Ollesolbmot johtet meahcis,</p>
<p>5.4.2 Fápmorollaid iskkadeapmi</p>
<p>Vuosttaš háve go Kárenina čájeha garra vuostehágu lea go geaidnobargi guovttos boahtiba dearvvahit mánáid. Mánát eai ádde álggos geat soai leaba, muhto vávjet Kárenina vaši. “-Gegeatson duot guovttos leaba? Nina vavddada. – Vaikko leažžaba turisttat, Juha dávista. – Hás eaba leat, Kárenina nággesta nannosit. Juha ja Sami liđguba Káreninai, gean čalmmit gaskigohtet čuonamiid” (29).  Geaidnobargiid hoavda, geas ámmátlaččat lea fápmu, deattuha iežas stáhtusa juo álgodeaivvadeamis. Čeavlás hállanvugiin dadjala: <span type="quote">“-Jahah! Mii skajaid dátges ráhkkanus lea? Hui virgás almmái jearrala ja cuige mánáid bartta. -Dat lea min barta, Juha muitalastá. -Din! Geas dii lehpet ožžon lobi dakkára cegget?”</span><span type="quote">”(29). Hoavda joatká seamma čeavlás hállanvugiin, ja jearrala: -“Dasa lassin gean čivggat dii oppalohkái lehpet? almmái ohpit jearrá”</span><span type="quote">“Dasa lassin gean čivggat dii oppalohkái lehpet? almmái ohpit jearrá”</span> (29). Sámi áddejumiin lea <em type="italic">čivga</em> sátni muhtin guovlluin negatiivvalaš govvideapmi olbmo oktavuođas, ja sáhttá ge nu geavahuvvot cielusin. Nodelman (1997:21) čállá ahte oarjemáilmmi girjjálašvuođas lea dábálaš govvidit máná ealli-namahusaiguin. Mánná šaddet ge nu ealligovvádussan, guhte ferte oahppat ja hárjehallat láhtte sosiála birrasiin. Ovdamearkan sáhttá mánná guhte lea šiega gohčoduvvot láppisin, ja mánná guhte lea váibmil borramuššii sáhttá gohččoduvvot spiinnážin. Sámi árbevierus lea mu oainnu mielde earálágan govvideapmi. Mánát veardiduvvojit luonddugáhpoliiguin, mat čilgejit máná luonddu. Ovdamearkan veardideapmái lea: kievra dego guovža ja gávvil dego rieban. Kárenina ii dohkket gohčoduvvot čivgan, ja joraha ášši dan láhkai ahte ollesolbmo láhtten šaddá jallodahkan, ja su viisodat ges diehtemeahttumin. <span type="quote">“- Vuoi, vuoi, gal dus gusto leat eallimis duođaid heajos dieđut. Lottis ja bussás gal leat čivggat, muhto eai olbmos. Olbmos leat mánát, leatgo gullan?”</span> (29). Máná bilkideapmi čuohcá hovdii, guhte ruvssoda ja suhttá. Hoavda dattetge joatká gohčostemiiguin, go gohčoda Kárenina vuovdeskuolfin. Buriin iešdovdduin ja duostilvuođain hástala fas Kárenina albmá. Kárenina cuigesta áddestallamiin albmái ahte son baicce lea duottarskuolfi. Jámma negatiivvalaš gohčostemiin govviduvvo muitalusas eahpedásálaš oktavuohta gaskal mánáid ja ollesolbmuid. Hoavda duođašta oainnus go suhtuin cuige Kárenina láhttema: <span type="quote">“Dál gal almmái duođaid suhttá Káreninai. Vuohttugoahtá čorpmaidis, ráivu ja huiká čoddatvehkii: - Ále don čilge munnje! Do-don leat menddo njálbmái. Dutnje gal galggašii oahpahit olbmuid dábiid”</span> (31).  Mánát deaividit maiddái oakkodettiin guolástanvávtta. Guolástanvákta jearrá mánáin oaggunlobi. Hutkáivuođain muitališgoahtá Kárenina hearvás muitalusa mo lohpi gárgidii sis.  </p>
<p>Hei ártet, go datge sáhttá leat nie jeagoheapme ja nággár. Fasttat dienu heivehii gárgidit. Miihan ozaimet dan skealmma oba eahketbotta. Guoradeimmet ja vikkaimet časkilit, guđe guvlui dat lea vuolgán. Jurddaš! Dat lei gálbbardan sáddos issorasat, amamet mii vuohttit. Kárenina viehká skirvehallá ja čájeha guolástanfáktii, man láhkai lohpi vuhttui mohkkasaddan sáddos (46-47).  Muitalusas lea sihke duođalaš ja humoristtalaš vuođđu. Vuosttažettiin cuiggoda Kárenina muitalusain ollesolbmo dáhttu sosiálalaččat dárkkistit ja ráddjet mánáid daguid. Muitalusa humoristtalaš vuođuin čalmmustahttá ges mánáid vuostemiela sosiálalaš ráddjemii. Nu lea ge Kárenina muitalusas metaforalaš mearkkašupmi máná friddjavuhtii ja iešmearrideapmái.</p>
<p>5.4.3 Fápmoposišuvnnaid molsun</p>
<p>Kárenina rihkku sosiálalaš rájáid maid muitalusa ollesolbmot vurdet ja gáibidit ahte mánát čuvvot ja dohkkehit. Earret <span type="quote">“- Mii leat meahccehálddi mánát ja imaštallat hui issorasat, geat doai guttahis heabuheamit oba leahppige? Dánu jolgebeahtti boahtit heađuštit luonddu ja min ráfi meahccái!”</span> (31). Mánát ožžot fápmoposišuvnna go bajidit iežaset stáhtusa, seammás go vuolidit ollesolbmo posišuvnna. Dákkár fápmoposišuvnnaid molsun lea karnevála váikkuhangaskaoapmi. Ollesolbmo normalitehta hástaluvvo maiddái go Kárenina jearahišgoahtá guolástanvávttas lobihuššama birra. Maiddái dán oktavuođas lea fápmoposišuvnna molsun, go Kárenina jođiha ságastallama.</p>
<p type="listitem">– Leatgo don ieš goassege oggon lobi haga? – Já mun! I-in agibeaivvisge! – Dál gal</p>
<p>nisttihit gielistit! Mu mielas gal orru, ahte dus lea maid lohpi gárgidan soames háve ja de leat ferten lobihuššat. – Ma-maid ártegiid don dájut? – Giellásiid muitaleapmi sáhttá olbmo vaikke giddagassii doalvut... Vuoi, vuoi! De gal lea unohas, jos don, alla hearrá gárttat doppe giddagasas bivastatgálluin gággat geđggiid, itge šat beasa fáktet mánáid, geain lobit lovpejit (47).  Fápmoposišuvnnaid molsumii gullá maiddái stáhtusrasttildeapmi. Karnevála riemuid oktavuođas čilge Bakthin ahte gonagas sáhtii lonuhit posišuvnna iežas vuollásaččaiguin vissis áigodahkii. Maiddái <em type="italic">Vuoi dan Kárenina</em> muitalusas deattuhuvvojit virggálaš stáhtusat fápmoposišuvnnaid doarrideamis ja rievdadeamis. Ovddit ovdamearkkas namuha Kárenina guolástanvávtta alla hearrán. Dán oktavuođas lea stáhtus bajideamis ironalaš váikkuhangaskaoapmi, mainna bilkida albmá stáhtusa. Geaidnobargiid hoavda deattuha maiddái geaidnobargiid stáhtusa ná: <span type="quote">“- Meahcci gal ii didjiide gula. Dán eatnama oamasta stáhta ja moai letne dan ovddasteaddjit. Munnos lea virggálaš lohpi johtit dáppe, gos hálidežže, virgealmmái deattasta. - Gul’al gii jo leaččatge! Kárenina cihrrá”</span> (31). Virggálaš stáhtusa šiitimin lea Kárenina vuosttildeaddji ollesolbmuid stáhtus bajideapmái. </p>
<p>5.4.4 Kollektiiva váldopersovnna váikkuhus</p>
<p>Nikolajeva (2006:33-37) juohká Bakhtina karnevála fantasiija ja realisttalaš šáŋŋerii, go čilge mo mánát bajiduvvojit fápmoposišuvdnii ja mo sii doibmet fápmogeavaheamis. Fantasiija karneválain oažžu mánná fámu go johtá imašlaš ja amas máilbmái. Realisttalaš karneválain bajiduvvo ges máná posišuvdna jurddašeaddji iešvuođaiguin, nugo jierbmáivuođain ja buorredáhtolašvuođain. Kollektiiva váldopersovdna lea muitalusas ovdánan nanu jurddašeaddji ja duostilis olmmožin. Sii leat álggos jávoheamit sihke geaidnobargiide ja guolástanváktii geat heađuštit ja ráddjejit mánáid. Sami čájeha kollektiiva váldopersovnna bealis ođđa, duostilis ja jurddašeaddji beali, go geaidnobargit vigget baldalit mánáid ruoktot: <span type="quote">“- Manin baicce dii ieža ehpet sáhte hukset geainnu duosa vári vuollai. Dohan oidno ovddeš geaidnoráigi juo gárvvisin. Ehpet dárbbašivčče oba muoraidge njeaidit. Ii oroše dárbu ráhkadit nuppi geainnu vel seamma várrái”</span> (54). Kollektiiva váldopersovnna lea dáinna árvalusain ovdánan duostilis, iešjurddašeaddji olmmožin, guhte duostá árvalit ollesolbmuide jurdagiiddis. Lea maiddái ovdáneami mearka go kollektiiva váldopersovdna duostá ovddidit jurdagiiddis, go Kárenina ii leat doarjjan dilálašvuođas. Kollektiiva váldopersovnna duostilis ovdáneapmi lea áittan ollesolbmuid mearrideaddji posišuvdnii, go geaidnobargi vuolida máná posišuvnna hierárkkalaš čilgejumiin: <span type="quote">“-It don gal dárbbaš dása boahtit mu rávvet, gosa geainnu seahtá dahkat ja gosa fas ii! almmái rogáda. – Gula maid, diekkár áššiid mearridit hui allahearrát, stuorábut go don ja mun”</span> (55).  Mággá-áhkku lea váhnenlonuhussan doarjjan ja suodjalussan hástaleaddji dilálašvuođain. Áhkku ovddasta árbevirolaš jurddašanmálle ja birgejumi, ja dáinna viisodagain son gulahallá lu<span type="quote">“- De bargga dál mannat dohko gávpogii ja čilge hearráide, ahte duot vuolábeali geaidnu gal livččii doarvái muđui, muhto divustit gal seađášii veaháš. De eaimmaskasat girddihehpet moivet ja bilidit meahci duokkár joavdelas geainnuin!”</span> (60). Geaidnobargi guhte leamaš njálbmái ja áddetmeahttun mánáid vuostá, čájeha eará beliid mat duođaštit áhku allaárvosaš stáhtusa. <span type="quote">“- Muhto... Ivvár gahkigoahtá. – Ále nágge, muhto mana dal vajot, nu go livččet jo! áhkku vuodjela”</span> (60). Áhkku stivre stáhtusiin vel daid alimus hearráid, mii čujuha sámi árbevirolaš sosiála ortnegiid stáhtusiidda. Dán lágan stáhtusa dovddan ieš ge bearrašisttán. Muittán mo áhkkon lávii deaivilis dadjalemiiguin cuiget ja njulget sávakeahtes láhttenvugiid.  Mággá-áhkku lea maiddái lunddolaš čanasteapmi<em type="italic"> </em>kollektiiva váldopersovnna ja katalysáhtora oktavuhtii. Mánát oidnet vuosttaš geardde Kárenina Mággá-áhku šiljus, ja muitalus loahpahuvvo maiddái Mággá-áhku dálus. Nu lea lunddolaš gažadit makkár mearkkašupmi lea Mággá-áhkus mánáid ja katalysáhtora oktavuhtii. Álgosánis geažiduvvo maiddái ahte Mággááhkku dovdá Kárenina. Dattetge son ii mieđit dovdama amaset navdot hoavrin, go olbmot jáhkket Kárenina láganiid miellagovvádussan. Dološ jurddašeami gáidamis, oainnán Mággááhku lunddolaš gaskaoapmin mánáid oktavuhtii. Son guhte dovdá sihke otná ja ovddeš dili, šaddá ge nu lunddolaš gaskaoapmin mánáid ja katalysáhtora ustitvuhtii, mii laktá otná eallindili ja dološ máhtu.  Kárenina nammaválljen lea maiddái oassi kollektiiva váldopersovnna ovdáneamis. Gáibmin šaddá Kárenina signifikánta nubbin kollektiiva váldopersovdnii. Kárenina láhčá ge dáinna vugiin erenoamáš oktavuođa, go namain doaibmá ovdagovvan kollektiiva váldopersovdnii.  Mun lean sihke áhkuidan ja máttaráhkkon gáibmi. Lean eallinagi dovdan stuora gutni go guottán áhkuidan namaid. Namaidanguin lean vásihan vuordámušaid ahte sulastahttán áhkuidan. Nuorabužžan ledje mus čuvges golleivnnát vuovttat. Lean máŋgii gullan vuorraset olbmuid máidnumin ahte ledjen árben máttaráhkkon vuoktaivnni. Sullasaš buohtastahttimiid lean maiddái vásihan iešvuođaid dáfus. Vaikko in leat deaivan máttaráhkkon, de dovddan goittotge lagaš čanasteami nama bokte. Sullasaš čanastemiid vállje Kárenina diđolaččat hábmet go vállje nieidda guoktá namaid.  Mánáide lea stuorra illu go rádios gullo ođđasiin ahte geaidnobargit leat loahpahan bargguideaset meahcis. Vuoittus leat guokte dehálaš beali. Vuosttažettiin leat mánát gádjon ja suodjalan luonddu gos sii ellet, seammás go lea symbolalaš vuoitu máná friddjavuhtii. Kárenina lea hutkáivuođain ja duostilvuođain láidestan dábálaš mánáid ođđa jurddašeapmái ja viisodahkii, mainna lea čalmmustahttán ahte ollesolbmuid norpmat ja njuolggadusat eai dárbbaš leat áidna rivttes vuogit mo eallit. Ja vaikko muitalusas loahpalaččat leat ollesolbmuid normalitehtat fámus, de leat goittotge mánáid oainnut ja dagut váikkuhan ollesolbmuid mearrádusaide.  </p>
<p><em type="italic">5.5 Čoahkkáigeassu </em></p>
<p>Mánát guđet ovttas hábmejit kollektiiva váldopersovnna, ellet ođđaáigásaš servodagas. Sii geasuhuvvojit meahccái, go gullet ságaid Mággá-áhku birra. Stereotiippalaš govvidemiiguin lea noaidevuohta amas ja balddonas mánáide. Mággá-áhku šiljus oainnestit amas nieidda, geainna sii maŋŋelis oahpásmuvvet. Kárenina oahpista mánáid árbevirolaš máilbmái ja jurddašeapmái mii lea meahccebirrasa vuođđun. Meahccebiras lea kontrástan márkanii, mii maiddái doaibmá rádján gaskal otnáža ja doloža. Servodat doaibmá otná árvvuid ja norpmaid vuođul, dan botta go meahcis lea árbevirolaš máhttu vuođđun áddejupmái ja birgejupmái. Mánát huksejit bartta meahccái, mii lea sin friddjasadji. Go geaidnobargit uhkidit bilidit eatnamiid gos barta lea, de šaddá ea</p>
<p type="listitem">– Ávvudat go dahkat min earrodearvuođaid, Kárenina vástida. – Earrodearvuođaid? Sami</p>
<p>imaštallá. – Nu fal! Otnáža maŋŋá mun in šat boađe deikke” (62). Mánát ganjaldit go dahket earrodearvuođaid Káreninain. Káreninas lea ge nu čielga ávžžuhus mánáide: <span type="quote">“Muhto dál goittotge ferten vuolgit. Hei, amat mis min oktasaš áiggis jullot násttit muittuhit. Álohii go almmis násti vulos goaikkeha, de dalle mis lea áigi muittašit guđet guimmiideamet”</span> (63). Ávžžuhusas lea vuđolaš eallilan dimenšuvdna, mii čujuha mánáid boahtteáigái. Kárenina cuiggoda muittuhusain otná váhnemiid daguid ja mearrádusaid, ja ávžžuha mánáid eallit dan vuođul mo son lea oahpistan sin. Loahpalaččat báhcá ge munnje jearaldahkan, ahte iđii go Kárenina muitalussii danin go mii leat gáidan dološ máhtus ja áddejumis? Girjeduodji čujuha ge nu sámi mánáidgirjjálašvuođa ulbmilii, namalassii seailluhit ja nannet min kulturárbbi.</p>
<p>6. MU ÁRTEGIS EALLIN</p>
<p><em type="italic">Mu ártegis eallin</em>-muitalus lea Niillas Juhán Heandaraga muitalus iežas eallima birra. </p>
<p>Girjji tihttel láidesta lohkki njuolgga persovdnagalleriijai. <span type="quote">“Háliidan dál muitalit dutnje iežan eallima birra. Mu muitalus sáhttá orrut dego gielis, muhto juohke áidna sátni lea duohta”</span> (5). Álgu lea dego njálmmálaš muitaleapmi, gos muitaleaddji njuolggodadjamiin lohkkái muitala maid son dál áigu muitalit. Nu son hástala ge lohkki čuovvulit muitalusa siskkožii, su ártegis máilbmái. Dutkosis guorahalan iešguđetge osiid váldopersovnna doaimmas, nugo makkár hápmi ja iešvuođat sus leat. Lavttán dasto persovnnalaš dieđuid go suokkardalan man láhkai ja makkár váikkuhusain váldopersovdna ovdána. Loahpalaččat guorahalan makkár fápmoposišuvnnat leat muitalusas, ja dasto mo fápmoposišuvnnat hástaluvvojit persovnnaid doaimmain. Humor lea dehálaš oassi muitaleamis, ja nu lea ge lunddolaš guorahallat humora geavahusa ja váikkuhusa sihke váldopersovnna doaimmas, ovdáneamis ja sosiála oktavuođain.</p>
<p>Muitalus álggahuvvo Niillas Juhán Heandaraga riegádemiin. Nikolajeva (2004: 50-51) čállá ahte jos váldopersovnna riegádeapmi namuhuvvo muitalusas, de govviduvvo bás mánášáigodat oanehis govvádusaiguin, dassái go váldopersovdna lea stuorrulan. <em type="italic">Mu ártegis eallin</em> muitalus čuovvu Nikolajeva čilgehusa, go vuosttaš kapihtal lea Niillas Juhán Heandaraga muitalus vuosttaš eallinagi birra. Nuppi kapihttalis muitaluvvo leat gollan muhtin jagit. <span type="quote">“De golai muhtun áigi. Ledjen eatni ja áhči mielde gárddis, ledje rátkkašeamin. Ledjen birrasit guđa jahkásaš”</span> (8).  Niillas Juhán Heandarat muitala su eallima álggu eatni ja áhči gávnnademiin. <span type="quote">“Mu eallin álggii aiddo nu movt buot olbmuid eallin álgá. Mu eadni ja áhčči gávnnadeigga, ja go muhtun áigi golai, de riegádin mun”</span> (5). Muitalusa vuosttaš cealkagiin lea guovttebealatvuohta mii hukse gealddu muitalussii, ja sáhkkiivuođa persovnnaide. Vuosttažettiin geavahuvvo adjektiiva ártegis muitalusa tihttelis. Muitaleaddji deattuha maiddái ahte muitalus lea duohta, vaikko orošii dego gielis. Eallima álgu govviduvvo dábálažžan nugo buohkat dan dovdet, mii lea kontrástan ártegis sátnái, ja vugiin mo muitaleaddji álggaha muitalusa. Muitaleaddji duođašta bearraša leat eahpedábálažžan maŋŋelis muitalusas : <span type="quote">“Ja buorre lei, go dalle in diehtán ahte ledjen boahtán dakkár bearrašii gos vaikko mii sáhttá dáhpáhuvvat”</span>(5-7). Imašlaš govvidemiiguin bohciida gealdu, go muitaleaddji geažida lohkkái ahte muitalusas leat imašlaš persovnnat ja vuorddekeahtes dáhpáhusat.   </p>
<p><em type="italic">6.1 Muitaleaddji </em></p>
<p>Muitalusas doaibmá vuosttašpersovdna-muitaleaddji diehtoaddin. Vuosttašpersovdnamuitaleaddji gohčoduvvo persovnnalaš muitaleaddjin, dan sivas go son o<span type="quote">“Háliidan dál muitalit dutnje iežan eallima birra.”</span> (5) ja <span type="quote">“Eallin joaŧká ain dáppe Guhkesdievás. Lean dohkkehan oappá attáldagaid, vaikko in sáhte čilget mii ja makkár attáldagat sus leat”</span> (46). Muitaleaddji lagašvuohta ihtá maiddái go muitaleaddji čilge lohkkái mii ekspearta lea. <span type="quote">“Ekspearta lea vissa dakkár doavttir gii galgá diehtit buot olbmo buozanvuođaid ja olbmo goruda birra”</span> (20). Muitaleaddji fátmmasta maiddái lohkki muitalussii njuolggodadjama bokte: <span type="quote">“Dál dáiddát don ge ipmirdat ahte mu eallin ii lean nu somá daid áiggiid (14) ja “De bođii dat čakča man birra áinnas háliidan dutnje muitalit”</span> (33). Nu šaddá ge lohkkis oktavuohta muitaleddjiin, ja muitalus lea mealgat eambbo ealas. Njuolggočilgejupmi ja muitaleaddji lagašvuođa gaskkalduhttin leat vealtameahttun iešvuođat muitalanvuohkái, mii sulastahttá njálmmálaš muitaleami.</p>
<p><em type="italic">Mu ártegis eallin</em>-muitalusas lea mánás muitaleaddji jietna, vuosttašpersovdna-muitalemiin. </p>
<p>Nikolajeva (2004:153-154) čállá ahte mánás leat ráddjejuvvon eallinvásáhusat, ja nu maiddái váilevaš árvvoštallan ja gielalaš máhttu. Ráddjejuvvon eallinvásáhusaiguin ja váilevaš gealbbuin oaivvilda Nikolajeva ahte mánná, muitaleaddji jienainis, lea prinsihpalaččat naiivamuitaleaddji. Naiiva-muitaleaddjis leat váilevaš vásáhusat ja máhttu árvvoštallat dilálašvuođaid ja eará persovnnaid láhttemiid. Muitalus spiehkasta Nikolajeva čilgehusas, go máná jienain árvvoštallojuvvojit sihke váldopersovnna iežas ja earáid dagut ironalaččat. Ovdamearkan lea go mun-muitaleadji govvida hearkivuođas ironalaččat. <span type="quote">“Ja nu lei, ledjen unni ja guoirras, ballen bohccuin, vaikko mus dalle juo ledje máŋga čuođi bohcco iežan mearkkas. Ballen maiddái sáhpánis, muhto dan gal ii oktage diehtán”</span> (8). Muitaleaddji lea ge nu čielga ironalaš-muitaleaddji, mii lea kontrástan naiiva-muitaleaddjái.  Kjersti Lersbryggen Mørk (2013) čállá ahte Julie Cross (2011) vuosttilda gáržžiduvvon ja oktageardánis oainnu mánáid humoráddejupmái. Nikolajeva (2014:154) čállá ahte naiivamuitaleaddji čállinteknihkka lea hástaleaddji, go girječállit fertejit geahččalit hábmet munmuitaleaddji mánáid jurddašanvugiiguin. Son oaivvilda girječálliid eahpelihkostuvvat dáinna čállinteknihkain, go geavahit ollesolbmuid vásáhusaid vuođđun muitaleaddji hábmemii. Nuppe dáfus heive buohtastahttit muitalusa mun-muitaleaddji hámi, sámi olmmošárvvu áddejumiin. Sámi árbevierus lea mánná seamma árvosaš go ollesolbmot (Aikio 2010:41). Olmmošárvvu áddejumi vuođđu lei jáhkku ja doaivva olbmo ovdáneapmái, go mánná galggai ieš áicat ja árvvoštallat dilálašvuođaidis. Dán oktavuođas leat <span type="quote">“máná-jietna”</span> ja “ollesolbmojietna” dássálagaid. <em type="italic">Mu ártegis eallin-</em>muitalusas lea muitaleaddjis ironalaš muitalanvuohki, go árvvoštallá sihke iežas ja earáid láhttemiid ironalaččat. <span type="quote">“Mun doivon álggus ahte juoigan muorrageažis lei dán guovllu vierru, muhto dal dieđán ahte nu ii leat”</span> (5). Ironalaš muitaleddjiin spiehkasta <em type="italic">Mu ártegis eallin</em>-muitalus Nikolajeva (2004:153-154) čilgehusas, go muitaleaddji jienain deattuhuvvo Cross (2011) oaivil, namalassii ahte mánás lea vuđolaš humoristtalaš áddejupmi ja reflekšuvdna. Sihke Gaasland (1999:96) ja Nikolajeva (2004:154) deattuheaba luohttevašvuođa árvvoštallama muitaleaddji guorahallamis. Nikolajeva čállá ahte vuosttašpersovdna<em type="italic">Mu ártegis eallin</em>-muitalusas lea <em type="italic">konsonánta </em>muitaleaddji definerejuvvo eahpeluohttevažžan, go subjektiivva oainnuin leat muitaleaddji dieđut dehálaš gáldun persovdnaguorahallamii. </p>
<p><em type="italic">iešmuitaleaddji</em>, go sihke mun-muitaleaddji ja mun-vásiheaddji doaibmaba oktan. Mun</p>
<p>muitaleaddji muitala dušše áššiid mat leat guoskevaččat mun-vásiheaddjái. Go muitaleaddji ja vásiheaddji doaibmaba oktan, de leat muitaleaddji dieđut luohtehatti (Nikolajeva 2004:156). Guorahallamis lean diđolaš ahte mun-muitaleaddji lea áidna muitaleaddji gáldu persovdnaguorahallamii, ja geahččalan ge dan dáfus leat kritihkalaš go válljen osiid mat čujuhit váldopersovnna iešvuođaide ja ovdáneapmái. Nuppe dáfus leat muitalusas ironalaš ja humoristtalaš elemeanttat guovddážis, mat Bakhtina (2003) karnevála teoriija vuođul čujuhit nuppi duohtavuhtii, mii dasto dagaha ironiija geavahusa nubbin gáldun.</p>
<p><em type="italic">6.2 Persovdnagalleriija </em></p>
<p>Muitalusa tihttelis, <em type="italic">Mu ártegis eallin</em>, geažiduvvo ahte mun-muitaleaddji lea muitalusa váldopersovdna. Muitalusas muitala Niillas Juhán Heandarat eallinvásáhusaidis birra, riegádeamis nuorravuhtii.<em type="italic"> </em>Niillas Juhán Heandarat lea sihke muitaleaddji ja vásiheaddji. Váldopersovnna ovdáneami guorahallamis oainnán ávkkálažžan čielggadit geat leat váldopersovnna birrasis ja makkár doaibma sis lea váldopersovnna dáfus.  Oabbá lea nubbi persovdna guhte lea guovddážis muitalusas, vaikko lea oalgepersovdna. Niillas Juhán Heandaraga eallin rievdá oalát go oabbá riegáda. Oappá aktiiva rolla dagaha su váikkuheaddjin, go su doaimmain váikkuhuvvo ja ovdána sihke váldopersovdna ja dáhpáhusráidu. Oappá katalysáhtor-rolla deattuhuvvo earret eará viđát ja guđát kapihttaliid tihtteliin: <span type="quote">“Ođđa áigi álgá”</span> ja <span type="quote">“Ođđa olmmoš riegáda”</span>. Kapihttaliid tihttelat čujuhit ahte juoga rievdá eallimis. Guorahallamis suokkardalan gii oabbá lea ja mo son váikkuha váldopersovnna.  Muitalusas leat máŋggat oalgepersovnnat, geain leat iešguđetge rollat muitalusas. Sin ulbmil lea hábmet ollislaš gova muitalusa birrasis. Lean válljen juohkit persovnnaid dan ektui mo sii doibmet muitalusas. Lassin váldopersovdnii ja katalysáhtorii, juogán persovnnaid siido- ja duogášfiguvrraide dainna ulbmiliin ahte čalmmustahttit mo sii doibmet muitalusas.  </p>
<p>Oalgepersovnnat leat dehálaččat ollislaš govvii, go čuovvovaččat guorahalan váldopersovnna iešvuođaid ja ovdáneami. Geahčadan mo muhtin oalgepersovnnat leat govviduvvon go guorahalan váldopersovnna ovdáneami.</p>
<p><em type="italic">6.3 Váldopersovdna  ̶  Niillas Juhán Heandarat </em></p>
<p>Niillas Juhán Heandarat lea muitalusa váldopersovdna. Son muitala eallinvásáhusaidis birra bás mánážin gitta logi mat jahkái. Niillas Juhán Heandarat govvida iežas unnin ja guoirrasin. Sus leat rukses ivnnát vuovttat ja bealljit leat veaháš stuorrá. Niillas Juhán Heandarat lea maiddái árgi, go ballá sihke bohccuin, sáhpániin, ja Ánte Issáha rosvuin geat hárdet ja givssidit su. Subjektiivvalaš govvideamit leat ovdamunnin lohkamis, go Niillas Juhán Heandaraga jurdagat ja dovddut govviduvvojit:  Čuoččahin speadjala ovdii ja álgen vuortnuhit iežan speajalgova: - Manne lean dákkár go lean? Manne balan bohccuin? Lean go earalágan go earát? Speajal ii vástidan, muhto mu speajalgovva lei dego vástádus: Ledjen unnislágan olmmái. Ledjen guoirras ja ferten mieđihit, in lean beare gievra ge (13).  Speajalgovva lea oahpes symbolalaš geavahus oarjemáilmmi álbmotmáidnasiin. Vuosttažettiin govvida speajalgovva duohtavuođa, namalassii gii son lea. Speajalgovas ii čihkkojuvvo duohtavuohta, ja lea ge dakko bokte symbolalaš proseassan dohkkehit iežas olmmošárvvu. Nuppe dáfus sáhttá buohtastahttit Niillas Juhán Heandaraga dagu álbmotmáidnasiin, <em type="italic">Snehvit og de syv dvergene</em>, mas muitaluvvo mo dronnet ánuhii speadjalis duođaštusa gohčoduvvot guovllu fávrrumus olmmožin. Buohtastahttimiin dulkon Niillas Juhán Heandaraga dagu sullasažžan álbmotmáidnasiin, namalassii go �</p>
<p>6.3.1 Earálágan gánda</p>
<p>Niillas Juhán Heandarat lea Rikkisnigá áidna bárdni. Rikkisnigá lea guovllu riggásamos badjeolmmoš. Su stáhtus namuhuvvo Niillas Juhán Heandaraga govvidemiin: <span type="quote">“Su eallu lei nu stuoris ahte go jođii min giláža meaddil giđđat, de gullui ruovggas olles guokte beaivvi”</span> (5). Aikio (2000:37) čállá girjjistis, <em type="italic">Olbmo ovdáneapmi</em>, bearraša sosiála stáhtusa dehálažžan máná ovdáneapmái, go sihke eallindilli ja eallinvuogit leat vuođđun stáhtusii. Sámi servodagas leat sihke bearrašis ja servodagas vuordámušat máná eallindillái, sihke ovdáneami dáfus ja boahtteáiggi eallinvugiid válljemis.  Gándamáná riegádeapmi illudahttá lagamuččaid, ja erenoamážit áhččái lea gándamáná riegádeamis doaivva ealáhussii. Áhči illu govviduvvo ná: <span type="quote">“Mu áhčči giccui muorrageahčái ja juoiggai olles beaivvi doppe, vaikko lei dálvi ja oalle čoaska biegga. Nu movttet lei áhčči go lei ožžon bártni gii sáhtii veahkkin bargat bohccuiguin”</span> (5). Sámi servodagas lei dábálaš ahte gánda dávjá fuolahii boazobarggu. Balto (1990:23) duođašta dán iežas iskosis, go čilge ahte sohkabeliid sosialiseren lea oalle árbevirolaš Sámis. Johannes Schefferus (Balto 1997:53) čálii jagis 1673:as ahte áhčiin lei ovddasvástádus gánddaid oahpahit ealáhussii ja árbevirolaš bargguide. Nu ledje ge servodagas vuordámušat makkár gánda galggai leat ja makkár bargguid galggai doaimmahit. Balto čilge maiddái ahte oppalohkái leat bajásgeassinvuogit eanáš ovttaláganat guktui sohkabeliin, muhto oahpadettiin gálggaid stohket mánát goappatge lágan duhkorasaiguin. Sohkabeliid sosialiserenvuogit speadjalastet servodaga gos mánát ellet (Balto 1997:53).  Guđa jahkásažžan rievdá Niillas Juhán Heandaraga eallin. Son ballagoahtá bohccuin go darvána sarvva čorvviide go eallu ruvgala rátkkašettiin. Ballu lea heahpadin áhččái, geas árbevirolaččat lea ovddasvástádus oahpistit ja oahpahit gándamáná árbevirolaš bargguide. Dáhpáhus čuohcá maiddái áhči stáhtusii, guhte doalvu Niillas Juhán Heandaraga ávdin báikái oahpahan dihtii njoarostit. Ávdin báiki čujuha man heahpat áhččái lei go gánddas ii hálddaš boazobarggu. Njoarosteapmi eahpelihkostuvvá, go Niillas Juhán Heandarat sorro suohpanii.  Niillas Juhán Heandarat lea earálágan go dan maid áhčči ja muđui servodat vuorddašivčče sus. Son ii leat nugo servodaga gándaideála lea, namalassii deahkkái ja kievra, vai birge árbevirolaš ealáhusbargguin. <span type="quote">“Earát ledje juo áigá fuomášan ahte Rikkisnigá bártnis ii orron šaddamin boazobargi. Ja nu lei, ledjen unni ja guoirras, ballen bohccuin, vaikko mus dalle juo ledje máŋga čuođi bohcco iežan mearkkas”</span> (8). Vaikko olbmot leat jo fuomášan ahte Niillas Juhán Heandarat ii leat boazobargi, de viggá goittotge áhčči oahpahit gánddas njoarostit. </p>
<p>Easkka maŋŋil go eahpelihkostuvvaba hárjehaladettiin, vuollána áhčči maiddái áigumušainis. Niillas Juhán Heandarat duođašta mieđihemiin, <span type="quote">“Ja nu lei [...]”</span> (8), giliolbmuid fuomášemiid duohtan. Son maiddái deattuha maiddái namas, go čilge áhčči leat áddešgoahtán ahte son ii leat boazobargi.  <span type="quote">“Jáhkán áhččán dalle duođas ipmirdii ahte Niillas Juhán Heandarat ii šatta boazobargi”</span> (10).    Niillas Juhán Heandaraga persovnnalaš beroštupmi lea dihtoriin bargat. Son govvida iežas dihtorčehppodaga hearvádin, nugo lea ironalaš muitaleaddji dovdomearka. <span type="quote">“Čohkkágohten viesus lanjastan. Doppe lei mus dihtor, ja šadden hui čeahppi dihtoriin. Čalmmit hedjonedje go guvlen nu ollu dihtorii, ja mun ožžon stuora čalbmelásiid”</span> (8). Vuosttažettiin rihkku su beroštupmi árbevirolaš sosialiserenvuogádaga, go gánda čohkká siste, ii ge oassálastte olgobargguin. Aikio (2010:28-30) namuha ahte sámi bajásgeassimi</p>
<p>6.3.2 Árgi</p>
<p>Niillas Juhán Heandarat lea luonddus árgi, go ballá sihke bohccuin, sáhpániin ja givssideaddji gándajoavkkus. Bohccuin ja sáhpániin son ballagođii go ealuin ruvgalii gárddis, ja go dan olis ijastii miesttamáddagis dassái go áhčči gávnnai su. Su ballu govviduvvo bures elliid sturrodagain, go ballu fátmmasta stuorra eallis unnimus eallái. Su ijasteapmi miesttamáddagis govviduvvo hearvádin, seammás go das lea duođalašvuohta. <span type="quote">“Dan ija go šadden miesttamáddagis idjadit, dalle ledje sáhpánat čoahkkanan mu birra ja imaštemiin gehčče go Rikkisnigá áinnut čirodii akto buiga meahcis”</span> (8-9). Niillas Juhán Heandaraga ballu govviduvvo miesttamátta idjademiin. Metaforalaš buohtastahttimiin govviduvvojit giliolbmot sáhpánin. Giliolbmot fuomášit jođánit ahte Rikkisnigá bárdi ii lihkostuva ollašuhttit áhčis vuordámušaid. Nu lea ge dáhpáhusas vuđolaš metaforalaš govvideapmi su ballui ja rahčamuššii dohkkehuvvot danin go son lea, vaikko ii lihkostuva ollašuhttit áhči ja muđui servodaga vuordámušaid.  Ránnjá siidda gánddat givssidit Niillas Juhán Heandaraga. Su juolggit njuorrasit ja sugadišgohtet baluin ja eahpesihkkarvuođain go gándajoavku lahkonišgoahtá. Niillas Juhán Heandarat gohčoda jurdagiin gándajoavkku Ánte Issáha rosvožin, muhto ii duostta sin gullut geavahit buddestatnama. Muitalusas muitala Niillas Juhán Heandarat dáhpáhusa go Ánte Issáha rosvut gesse su skuvlla duohkái, ja čatne ja gesse julgiid seainni mielde bajás. Givssidettiin bidje luođi sutnje:  Gean bat dat lea reaŋga,  gii dáhki vuolde heaŋgá, na Rikkisnigá, Rikkisnigá reaŋga</p>
<p>Bohccuiguin ii gille vaikko movt dal fille,  Rikkisnigá, Rikkisnigá reaŋga</p>
<p>Bahtii basttii soađis go dušše veallá goađis Rikkisnigá, Rikkisnigá reaŋga</p>
<p>Gean bat dat lea reaŋga, gii dáhki vuolde heaŋgá,  Na Rikkisnigá, Rikkisnigá reaŋga  (11-13)</p>
<p>Gándajoavku bidjá persovnnalaš luođi Niillas Juhán Heandarahkii, mainna bilkidit su, erenoamážit go lea Rikkisnigá bárdni. Luohti lea árbevirolaččat ráhkaduvvon olbmo luonddu mielde, sihke luođi šuokŋa ja luohtedajahusat sáhttet govvidit juigojuvvon olbmo. Luđiin lea vejolaš muittašit muhtima, sihke iluin, morrašiin ja vašiin. Inger Eline Eira Buljo (2003:14) čállá ahte luđiin sáhtii nuppi bilkidit, nugo ovdamearkkas vuhtto. Luohti lea persovnnalaš, maid olmmoš oamasta. Nu lea ge luohti oassi olbmo identitehtas ja gullevašvuođas. Niillas Juhán Heandarat govvida dilálašvuođas ná: <span type="quote">“ Go bessen das, de ledjen fas čalbmelásiid haga. Muhto ođđa luođi ledjen ožžon dan botta go heaŋgájin dáhki vuolde”</span> (13). Niillas Juhán Heandaraga jurddašeapmi, muittuha dáhpáhusa maid Nils Jernsletten (1978:110) čállá ovcci jahkásaš gándda dovdduid birra go luođi oaččui áhkustis. Son muitalii eadnásis mo son dán oktavuođas viimmat dovddai iežas dohkkehuvvon sosiála oktavuođain. Vaikko givssideapmi iešalddis lea ilgat, de vuhtto Niillas Juhán Heandaraga jurddašeamis ironalaš vuođđu. Ironiija lea maiddái váikkuhangaskaoapmin čalmmustahttit áššiid máŋggabealatvuođa. Niillas Juhán Heandarat hábme muitalemiinis kontrástta, go čilge buorrin givssidemiin lei ahte rikkui luđiin, vaikko čalbmelásat cuovkanedje. Ironiija gaskaomiin son cuiggoda mo luohti dán oktavuođas geavahuvvo. Dáhpáhus gažada maiddái vuđolaš olmmošárvvu, namalassii dohkkehuvvot nugo son lea. Niillas Juhán Heandarat čilge jurdagiinnis ná: <span type="quote">“Maŋŋel go dáhki vuolde ledjen heaŋgán ja maŋŋel go ođđa luođi ledjen ožžon, de álgen imaštit manne mus ledje nu ollu bárttit eallimis. Čuoččahin speadjala ovdii ja álgen vuortnuhit iežan speajalgova”</span> (13). Cuiggodemiin hástala Niillas Juhán Heandarat servodaga vuogádaga, mii lea oassi skealmma dovdomearkkain.</p>
<p>6.3.3 Skealbma</p>
<p>Niillas Juhán Heandaraga muitalanvuohki lea mearkkašahtti, go mun-muitaleaddji doaibmá ironalaš muitaleaddjin. Retoralaš gaskaomiin govvida son iežas hámi ja dilálašvuođa, seammás go maiddái kommentere earáid hámiid ja daguid. Niillas Juhán Heandaraga muitalanvuohki muittuha Sara Margrethe Oskala (2014) <em type="italic">skealbma</em>-doahpaga. Skealbma geavaha ironiija gaskaoapmin jorggihit duođalaš áššiid suohtasin. Nu dahká maiddái Niillas Juhán Heandarat muitalanvugiinis. Hearvás muitalanvuohki muittuha Oskala (2014:56) čilgehusa mo sámi čeahpes árbevirolaš muitaleaddjit geavahit giela gaskaoapmin geasuhit guldaleddjiid fuomášumi ja deattuhit áššiid. Vaikko girjjálašvuođa dáidagis eai leat gorutlaš gaskaoamit, nugo jietnageavaheapmi ja lihkastagat, de láidesta muitalusa muitaleaddji lohkki gielalaš teknihkain mii geasuha lohkki. Ironalaš ja humoristtalaš govvidemiiguin lea teakstahápmi sihke ealas ja geasuheaddji. Niillas Juhán Heandaraga muitalanvuohki sulastahttá njálmmálaš muitaleami, ja nuppe dáfus maiddái Oskala dáiddalaš neaktinteknihkka. Ovdamearkan ealas govvidemiide mat sulastahttet Oskala muitalanvuogi leat: <span type="quote">“Doppe heaŋgájin vulosoivviid dego báhččon čáhceloddi”</span> (11) ja <span type="quote">“Go Ánte Issáha rosvut lahkonišgohte, de lávejedje mus njuorrasit juolggit ja baluin álgen sugadit dego váibbat čearpmat giđđat”</span> (13). Muitalanvugiinis čalmmustahttá Niillas Juhán Heandarat earret eará váivves vásáhusaid. Hearvás govvidemiiguin šaddet persovnnalaš noađit suohtasin, mainna sihke fuomášuhttá ja cuige sosiála- ja servodatáššiid.  Go mun-muitaleaddji, guhte lea Niillas Juhán Heandarat, geavaha ironiija muitaleami gaskaoapmin, de lea lunddolaš dulkot dan su iešvuohtan. Ovdamearkan lea go Niillas Juhán Heandarat čilge iežas hámi:  <span type="quote">“Ledjen dábálaš čáppa bárdni, oaivvildin ieš, bealjit ledje veaháš stuorrát, ja rukses ruobbi lávii ihtit njunnegeahčái. Muhto muđui ledjen áibbas dábálaš, jus ii namut rukses vuovttaidan mat ceaggájedje juohke guvlui”</span> (13). Čilgehusain govviduvvo Niillas Juhán Heandarat klovdnagovvádussan, sihke stuorra beljiiguin, ja rukses ruppiin ja vuovttaiguin. Nubbi ovdamearka klovdnagovvádussii lea go áhčiin vuolgiba hárjehallat njoarostit. Niillas Juhán Heandarat viggá buorredáhtolašvuođain duhtadit áhči, muhto sorro suohpanii njoarostettiin.  </p>
<p>In luoitán suohpana ja huškkastin iežan oaivái. Gahččen ja fierralin ráma vuollai. Áhčči šattai niibbiin čuohppat mu luovos, go ledjen sorron nu čavga suohpanii. Bávččagahtten juolggi, skierpmu bohten vissui čalbmelásiid haga, dat ledje cuovkanan go fierralin ráma vuollái (10).  Govvideapmi lea hearvái, vaikko vuođus lea duođalaš ášši go bárdni ii nagot duhtadit áhčis sávaldaga. Nu lea son sihke hámálaččat, njálmmálaččat ja daguid bokte heivvolaš skealbma doahpaga govvádussii. Oskal (2014:56) čilge mo sámi muitaleaddji muitalandáidduinis nagodii hehppehit muhtima. Hehppeheamis bohciida reaškkas. Dán lágan muitalandáiddu hálddaša maiddái Niillas Juhán Heandarat, go bilkida autoritehtaid muitalusas. Autoritehtat mat bilkiduvvojit muitalusas leat earret eará áhčči, Mr. Olsen ja Ánte Issáha rosvut. Leat muđui maiddái eará autoritehtat muitalusas, nugo doaktárat, giellačeahppi ja guovllu sátnejođiheaddji. Áhčči ovddasta boazodoalu autoritehta muitalusas. Son lea guovllu riggámus badjeolmmoš, ja dainna stáhtusiin leat maiddái vuordámušat maŋisbohttiide. Dát iešguđetge persovnnat ovddastit láhttemiid, máhtuid ja árvvuid maid sáhttá juohkit stereotiipa joavkkuide. Ovdamearkan ovddastit Ánte Issáha rosvut stereotiipa rosvogova, go givssideaddji daguid lassin servet Mr. Olsena vearredaguide. Mr. Olsen ovddasta ges kapitalisttalaš stereotiipa gova, go su áidna jurdda ja doaibma lea ruđaid dinet ja riggodagaid suoládit. Mr. Olsen ovddaste ge nu ruđalaš áŋgirušša</p>
<p>6.3.4 Váldopersovnna typologiseren</p>
<p>Niillas Juhán Heandaragas leat iešguđetge iešvuođat mat leat kombinašuvnnas, ja hábmejit dainna lágiin ollislaš gova persovnnas. Gaasland (1999:106) čállá ahte kompleksitehta mearriduvvo das galle iešvuođa dahje funkšuvnna persovnnas leat, mat dasa lassin galget leat vuostálasvuođas ja máŋggabealagat. Niillas Juhán Heandarat ollašuhttá kompleksitehtagáibádusa earret eará ironiija geavahusain. Ovdamearkan govviduvvo son árgin go ballá bohccuin, seammás go iežas siivos beliin lea buorredáhtolaš go viggá duhtadit áhčis. Son govvida árggesvuođas ja buorredáhtolašvuođas ironiijain ja humoriin, mii lea váikkuhangaskaoapmin čalmmustahttit áššiid máŋggabealatvuođa.  Niillas Juhán Heandarat lea maiddái jorba persovdna, go lassin kompleksitehtii ovdána muitalusas. Su ovdáneapmi vuhtto earret eará ironiija- ja humorgeavahemiin, go govvida duođalaš dáhpáhusaid hearvás vugiin. Niillas Juhán Heandarahkii čuohcá givssideapmi go vuortnuhišgoahtá iežas speajalgova, dattetge son govvida oasi givssideamis hearvás govvidemiin. Humoristtalaš govvideapmi lea čielga mearka ahte persovdna lea ovdánan. Muitalusas lea vássánáiggi muitaleapmi, ja maiddái dan oktavuođas lea humor ja ironiija ovdáneami mearka. Lea váttis oaidnit duođalaš ášši hearvádin, jos olmmoš ii leat ovdánan dilálašvuođas.</p>
<p><em type="italic">6.4 Biras </em></p>
<p>Birasguorahallamis geahčadan makkár vuođđu muitalusa birrasis lea. Birasgovvideamit leat ávkkálaš gáldut go guorahalan váldopersovnna, su ovdáneami ja mo fápmorollat doibmet muitalusas. Birrasa vuođđu hábme daid rámmaid man vuođul fiktiiva persovnnat ellet, ja dat árvvut mat leat muitalusa rámmas. Niillas Juhán Heandarat čilge ahte son riegádii eanaspáppa davimus oassái. Lea čielggas ahte muitalusa biras lea sámi guovlu, go muitalusas leat sámi symbolat nugo bohccot, gietkka ja luohti. Dasa lassin muitala Niillas Juhán Heandarat iežas riegádan guovllu riggámus boazobearrašii. Lohkki čuovvu váldopersovnna fearániid mat dáhpáhuvvet sihke sámi bearrašis ja sámi gilážis. Bearraša vuordámušat ja servodaga norpmat leat mielde hábmemin Niillas Juhán Heandaraga eallima. Aikio (2000:37) čállá ahte sámi servodagas hápmašuvvá máná bajásgeassin golmma váldooasis, nammalassi bearrašis, giellabirrasis ja kultuvrralaš birrasis. Nu lea ge ávkkálaš geavahit sámi árvomáilmmi gáldun birasguorahallamii, go girjji dáhpáhusat leat sámi guovllus.</p>
<p>6.4.1 Sámi servodaga vuordámušat</p>
<p>Sámi bearaš- ja fuolkevuogádat lea nanus muitalusa birasgovvádusas. Niillas Juhán Heandaraga bearaš orru unna visožis márkanis, ja sin birrasis orrot maiddái fuolkkit. <span type="quote">“Ristenáhkku orui min dálus, ja áhči áhčči, Juhánáddjá, orui lagamus dálus”</span> (5). Nanu fuolkevuogádat deattuhuvvo go Niillas Juhán Heandarat govviduvvo bás mánážin. Son duođašta fuolkevuogádaga ná: <span type="quote">“Mu soga fuolkevuohta lei nanus ja mun ipmirdin jođánit ahte mus ledje ollu fuolkkit”</span><span type="quote">”(7). Seamma nanu fuolkevuogádat doaibmá maiddái go fuolkkit gullet ahte eadni vuordá nuppi máná.”Go diet sáhka gullostii fulkkiid gaskkas, de čoahkkanedje fas áhkut, ádját, goaskkit, ednot, čeazit ja eagit. Sii čohkkájedje min gievkkanis ja juhke gáfe. De álge árvalit; šaddá go nieida dahje bárdni? Ja go dan ledje dahkan, de álge árvalit namaid”</span> (14).  Árbevirolaččat lea nanu fuolkevuogádat leamaš lunddolaš ja dehálaš sámi servodagas. Balto (1997:75-76) deattuha fuolkevuogádaga mearkkašumi mánáid bajásgeassimis. Earret eará lei lunddolaš ahte fuolkkit nevvo ja bagadalle mánáid, ja nu maiddái njulgejedje ja cuigejedje mánáid láhttemiid. Fuolkevuogádaga funkšuvdna lei maiddái addit sohkagullevašvuođa mánnái, mii lei coakci ja eaktu sihke identitehtii ja iešdovdui.  Fuolkevuogádat lea maiddái nanus nammaválljema olis, go namma</p>
<p><em type="italic">6.5 Oabbá  ̶  muitalusa katalysáhtor </em></p>
<p>Muitalusas lea oabbá katalysáhtor-rollas, go jođiha muitalusa dáhpáhusráiddu ja váikkuha maiddái oalát Niillas Juhán Heandaraga eallimii. Niillas Juhán Heandarat deattuha rievdadusa eallimis oappá riegádemiin, mii maiddái hukse gealddu muitalussii: <span type="quote">“Muhto eallin sáhttá leat hui imašlaš, dál de galggat gullat manne mu nu dajan”</span> (14). Maiddái kapihttaliid namat čujuhit rievdadusaide.  Máná riegádemiin bohciida sihke illu ja ođđa doaivva bearrašii. Niillas Juhán Heandarahkii lea ođas illun, go oappá riegádemiin ii leat šat áinnut. Áinnuhin lea árvideames bearraša ja servodaga vuordámušat leamaš liigenoađđin sutnje. Son govvida vuordináigge ná: <span type="quote">“Beaivvit manne jođánit, ja mun nagodin vajáldahttit ibártiidan, in muitán ahte ballen bohccuin ja sáhpániin. In šat muitán Ánte Issáha rosvuid ge. Dál jurddašin ja vuorddašin oappá dahje vielja”</span> (14). Niillas Juhán Heandarat muitala maiddái ahte áhččái ja áhkkui lea máná riegádeapmi boahtteáiggi doaivva. Go áhčči gullá ahte aiddo riegádan mánná lea nieiddaš, de govvida Niillas Juhán Heandarat áhčis ná: <span type="quote">“Oidnen go áhčis luite veaháš oalggit. Son lei dieđusge sávvan bártni, searas boazobargi, muhto ii dán ge háve orron lihkostuvvan dainna”</span> (15). Áhči láhttemis lea kontrásta, go buohtastahttá Niillas Juhán Heandaraga riegádeami oappá riegádemiin. Áhčči juoiggai beaivvi go gándamánná riegádii.</p>
<p>6.5.1 Giellageavaheapmi</p>
<p>Giella ja giellageavaheapmi leat oappá váikkuhangaskaoamit. Oabbá suorggaha sihke váhnemiid ja buohccidivššáriid go bás mánážin hállagoahtá. Buohcciviesu buohccidivššáriidda ja eará ámmátlaččaide lea máná hállanattáldat imaš ja amas, eai ge sii ádde oappá guhte hállá sámegiela.  Svensen (2001: 24-25) čállá ahte mánáid giellageavaheapmi ja cukcasat sáhttet geavahuvvot gaskaoapmin vuosttildit ollesolbmuid njuolggadusaid ja servodaga norpmaid. Svensen oaivvilda mánáin leat gielalaš gullu, ja danin leat riimmat, ritmat ja jietnakombinašuvnnat mánáid miela mielde. Oappá hálešteapmi lea dego hoahkan, ritma- ja riibmageavahusain. Doavttir iskagoahtá oappá, ja dáhttu su jienádit. Oabbá lea jávoheapme, ii ge jienát doaktára gohččumii. Dasto go doavttir lea geargan iskosiin, de hállagoahtá oabbá:  Garragieđat doavttiráddjá, heaitte dál eret in hálit vihkkejuvvot, in hálit mihtiduvvot čižžegoiku lea čižžegoiku lea   (17-18)</p>
<p>Oabbá lea dakkáraš guhte geavaha giela gaskaoapmin čalmmustahttit áššiid. Oappá hálešteamis ja hoahkamis ovddiduvvo máná integritehta ja iešheanalašvuohta. Oabbá muitala masa sus lea dárbu, dieđiha jos vuosttilda juoga ja mearrida ieš goas hállá, ii ge leat earái gohčostahkan.   Muhto gielladuŧki ii vuollánan, ja doavttir maid logai ahte lei dehálaš iskat máná albmaládje, go juo lea dáppe. Gielladuŧki čohkkedii máná gurrii ja geahččalii oažžut su hupmat. Muhto mánná dušše buoskkui, nu go lei dahkan maŋimuš beivviid. Jáhkán mu unnaoappáš lea oalle juonalaš, ja lean dán moatti beaivvis go letne leamašan seamma bearrašis, šaddan hui buorre sutnje. Dán háve vuittii unnaoappáš (23).  Oappá gielalaš dáidu lea kontrástan Niillas Juhán Heandarahkii, guhte rahčá sihke iešdovdduin ja dohkkehuvvot servodagas. Oabbá lea attáldagaidisguin olmmošlaš láidesteaddjin Niillas Juhán Heandarahkii, dohkkehit iežas ja duostat čuoččuhit iežas dárbbuid. Professor muitala Niillas Juhán Heandarahkii muitalusaid mánáid birra geat leat riegádan liigenjuokčamiin, -oivviin ja -julggiin. Sin earalágánvuohta lei ovdamunnin sidjiide, go šadde čeahpit sihke hállat ja viehkat, ja sus geas ledje guokte oaivvi šattai mielahis jierbmái. Professora muitalusain lea moralalaš vuođđu, go earálágánvuohta govviduvvo attáldahkan mánáide. Moralalaččat </p>
<p>6.5.2 Gorutlaš dovdomearkkat</p>
<p>Buoskun ja gorutlaš doarggisteapmi leat lassin hállanattáldahkii oappá dovdomearkkat. Oabbá buosku earret eará go doaktárat iskagohtet su, ja go journalista viggá jearahit oappá. Oabbá maiddái doarggista dahje lihkada jorris go juoga imašlaš dáhpáhuvvá. Niillas Juhán Heandarat govvida oappá golbma attáldaga ná:  Álgen jurddašit eanet oappán attáldagaid birra. Ledjen vásihan ahte son humai dalle go háliidii, ja lei gal maiddái veaháš imaš dien buoskuma hárrái. Orui dego diehtimin goas galggai jienádit ja goas ii galgan jienádit. Ja go oabbá álggii lihkadit dahje doarggistišgođii, dalle lávejedje hui dávjá dáhpáhuvvat imašlaš áššit (31-32).  Buoska lea dovdomearka mii heive skatologálaš humorii, maid Nikolajeva (2004:17) namuha leat Bakhtina karneválateoriija dovdomearka. Mørk (2013) čállá ahte <span type="quote">“buoska”</span> lea humoristtalaš elemeanta mii dávjá geavahuvvo mánáidgirjjálašvuođas. Buoskun lea dahkku mii almmolaččat ii leat dohkkehuvvon. Jos muhtin ribaha busket, de njuolgut hehppeha iežas dahje cuiggoduvvo dagus geažil. Dákkár lágán gorutlaš hehppehus boktala boagusteami, mii lea hearvái sihke nuorabuidda ja boarrásiidda. Buoska lea ge nu karnevála elemeanta, go almmolašvuođa norpmat rasttilduvvojit boagusteami friddjavuođain. Mørk (2013) čállá ahte humor mas leat gorutlaš hehppehus-elemeanttat, doibmet hástaleaddjin almmolašvuođa autoritehtaide ja stohket autoritehtaid detroniseremiin. Oappá buoskumis lea guovttelágán váikkuheapmi. Buoska lea boagustanmekanisma mii lea nuorra lohkiide mielahis suohtas ja geasuheaddji, seammás go lea autoritehtaid hástaleapmi. Buoskuma váikkuhus govviduvvo bures go Niillas Juhán Heandarat ja oabbá deaivaba Ánte Issáha rosvuiguin. <span type="quote">“Aiddo dalle gullui dego issoras sparanas Juhána buvssaid siste. Buohkat gehčče Juhánii ja oidne movt su buvssat rahtasedje ja dasa lassin gullui stuora buoskkas”</span> (31). Oabbá lea dagu váikkuheaddji, go sus leat čielga čanasteamit buoskumii ovdalaččas. Buoskkain oabbá hehppeha givssideaddji autoritehtaid. Seammás lea maiddái symbolalaš vuohki mo bajidit iežas posišuvnna, ja njeaidit autoritehtaid posišuvnna, mii muittuha Bakhtina čilgehusa kruvdnema ja detroniserema karnevála riemuid oktavuođas.  Oappás leat <em type="italic">golbma </em>namuhuvvon<em type="italic"> </em>attáldaga, namalassii hálešteapmi, buoskun ja doarggisteapmi. Sihke oappá buoskun ja doarggisteapmi geardduhuvvojit <em type="italic">golbmii</em>. Mjør, Birkeland ja Risa (2006:70) namuhit golmmešlága ja geardduhanlága, mat leat gullevaččat davviriikkalaš álbmotdiktema hápmái. Golmmešlágain oaivvilduvvo ahte lea dábálaš ahte álbmotmáidnasat leat hábmejuvvon golmmain olbmuin, elliin, attáldagain ja nu ain.  </p>
<p>Geardduhanlágain geardduhuvvojit dáhpáhusat golbmii, ja maŋimuš geardduheamis dáhpáhuvvá juoga erenoamáš. Ovdamearkan mo oappá attáldagat geardduhuvvojit muitalusas:</p>
<p><em type="italic">Buoskun </em></p>
<p>1. Go doaktárat ja professorat isket oappá.  2. Go japána journalista jearahallá oappá. 3. Go Ánte Issáha rosvut vigget rivvet oappá Niillas Juhán Heandaragas.        <em type="italic">Doarggisteapmi/lihkadeapmi </em>1. Go Ánte Issáha rosvut vigget rivvet oappá Niillas Juhán Heandaragas. 2. Fabrihkka virgádemiin ožžot dušše Ánte Issáha rosvut barggu Mr. Olsenis. Nillas Juhán Heandarat ja Máret imašteaba virgádanproseassa. 3. Go Mr. Olsena guorbmebiilla vuodjá máttás biergogáhkuiguin. </p>
<p><em type="italic">Goalmmát geardduheamis</em> dáhpáhuvvá juoga imašlaš, sihke buoskuma ja doarggisteami </p>
<p>dáfus. Juhánis, guhte lea gullevaš Ánte Issáha rosvuide, rahtasit buvssat go viggá rivvet oappá Niillas Juhán Heandaragas. Imašlaš dáhpáhus deaivida maiddái goalmmát doarggisteames, go Mr. Olsena guorbmebiila gopmána, go biila vuoddjá golliiguin máttás. Oappá dagus lea noaidemuitalus<span type="quote">“badjellunddolašvuohta”</span>. Sámi árbevierus gávdnojit earret eará gufihttarat, čáhcerávggat ja háldit mat gullet sámi áddejupmái ja máilmmálaš govvádussii. Nu lea ge oarjemáilmmi definišuvnnas ja sámi áddejumis goappat ge lágan epistemologálaš vuolggasadji duohtavuođa defineremis.</p>
<p><em type="italic">6.6 Váldopersovnna ovdáneapmi </em></p>
<p>Niillas Juhán Heandarat eallá guovtti vuostálas fámuin, go viggá duhtadit sihke iežas dáhtu ja lagaš birrasa gáibádusaid ja vuordámušaid. Niillas Juhán Heandaraga sosiálalaš rahčamušain lea lagaš čanasteapmi olmmošárvvu gažaldagaide. Aikio (2010: 28 ja 31) čilge ahte máŋggabealat ovdánahttin lea dehálaš bajásgeassinulbmil sámi árbevierus. Bajásgeassin vuođđuduvvo jáhkuin olbmo ovdáneapmái ja vejolašvuođaide. Ja nu galggai ge bajásgeassin láhčit vejolašvuođa ovddidit ovttaskas olbmuid buriid attáldagaid.  Aikio (2010) geavaha doahpagiid nugo <em type="italic">iešgovva</em>, <em type="italic">identitehta</em> ja <em type="italic">iešdovdu</em> go čilge olbmo ovdánahttima. Dán golmma doahpagis leat lunddolaš čanasteamit.  </p>
<p><em type="italic">Čielga iešgovva            nana identitehta   nana iešdovdu </em></p>
<p>Iešgova ovddideapmái leat sihke áican ja árvvoštallanmáhttu dehálaš. Sámi bajásgeassimis láhčet ollesolbmot mánnái dilálašvuođaid mainna son beassá veardádallat ja buohtastahttit iežas ja earáid daguid. Čielga iešgovva lea eaktun nana identitehtii. Identitehtain oaivvilduvvo earret eará gullevašvuohta, nugo sierralágan áššiide, sohkii dahje guvlui. Čielga iešgovva ja nana identitehta hábmejit fas nana iešdovddu. Nana iešdovdduin diehtá olmmoš gii son lea, makkár son lea ja gosa son gullá (Aikio 2010: 41-45).  Oabbá lea attáldagaidisguin máŋgga dáfus ovdagovvan Niillas Juhán Heandarahkii, go oabbá láhčá vejolašvuođaid áicat ja árvvoštallat dilálašvuođaid. Oappá doaibma lea dehálaš go Niillas Juhán Heandarat eallá vuostálasvuođain earret eará váhnemiid gáibádusaide. Lea diehttelasat váttis árvvoštallat man doaimmalaččat váhnemat leaba bajásgeassimis, go diehtoaddi lea vuosttašpersovdna-muitaleaddji.  Oabbá lea sihke hutkái ja juonalaš, guhte garvá gielladutki ja doaktára buoskumiin. Oabbá geažida Niillas Juhán Heandarahkii ja Márehii ahte Mr. Olsen ohcá golliid sin guovllus. Guoktin soai juonalaččat filleba ádjá vuoddjin geahččat čorragiid Stuoravári lulágeahčen. Áddjái vuolgá iluin vuoddjin, go doaivu áddjuba beroštišgoahtán bohccuin. Niillas Juhán Heandarat čájeha hutkáivuođain ja juonalašvuođa ollašuhttit iežas áigumuša. Seammás lea dagus maiddái roahkkatvuohta, mii ii leat vuhtton ovdalaččas su daguin.  Oappá giellačehppodat lea juoga mii spiehkasta das mii lea dábálaš, nu dahket maiddái professora muitalusat mánáid birra geat leat riegádan earáláganin. Niillas Juhán Heandaraga áidna ustit lea Máret. Márehis ii leat njálmmálaš giella, ja lea dan dáfus riegádan earáláganin.</p>
<p>Máret hállá giehtagiela, ja lea luohká čeahpimus oahppi. Niillas Juhán Heandarat ja Máret oahpásmuvvaba Mariain, guhte lea einnosteaddji. Maria lea maiddái earálágan go eará giliolbmot. Oappá giellačehppodat lea maiddái imašlaš dutkiide, go muhtin dánska dutki oaivvilda oappá leat ođđasit riegádan noaidin. Dánska dutki čuoččuhus čuohcá iešguđetge láhkai bearašláhtuide. Niillas Juhán Heandaraga mielas lea buohtastahttin somá, eadni ja áhčči rusuiga das ja áhkku ges válddii ášši hui lossadit. Bearašláhtuid reakšuvdna govvida bures servodaga oainnu earaláganvuhtii mii almmolaččat ii leat dábálaš dahje dohkkehuvvon. Bearašláhtuid reakšuvdna sáhttá nu maiddái govvidit sin rahčamušaid dohkkehit Niillas Juhán Heandaraga danin go son lea. Niillas Juhán Heandarat, guhte oaidná ášši positiivvalaččat, dohkkeha earaláganvuođa earret eará Máreha ja Maria ustitvuođain. Nu soaitá ge sihk<span type="quote">“Jáhkán mii heivet hui bures oktii: Mun, oabbá, Máret ja Maria”</span> (46).  Oappá riegádemiin vajáldahttá Niillas Juhán Heandarat vuosttaš geardde baluidis. Maiddái Niillas Juhán Heandaraga oktavuohta áhčiinis rievdá muitalusas go oabbá riegáda. Oappá riegádemiin dorvvasta áhčči vuosttaš geardde Niillas Juhán Heandarahkii. Dorvvasteapmi dáhpáhuvvá go japána journalista dáhpedorpmis beassá dállui. Niillas Juhán Heandarat hálddaša eaŋgalasgiela, ja sáhttá ge nu gulahallat journalisttain. Sus lea eará máhttu, mii lea ávkin áhččái. Áhči dorvvasteapmi govvida ge dan dáfus ahte sudno oktavuohta lea ovdáneamen ovttadássásašvuhtii. Muitalusa loahpas muitala Niillas Juhán Heandarat ahte áhčči lea dohkkehan eallinvuorbbis.</p>
<p>6.6.1 Humor</p>
<p>Humoristtalaš govvideapmi lea mearka ahte persovdna lea ovdánan. Svensen (2001:43) karakterisere mánáid ja nuoraidgirjjálašvuođa, dainna áddejumiin ahte olmmoš guhte lea duhkorahteš, impulsiiva ja govvádallá miellagovvádusaid, lea sihke láddamin ja ovdáneamen. Niillas Juhán Heandaragas lea humoristtalaš muitalanvuohki mii doaibmá olles muitalusas, earret eará go govvida dáhpáhusaid veavttastemiin. Muitalusas lea retrospektiiva muitaleaddji, guhte muitala vássánáiggi dáhpáhusaid. Dát rahpá maiddái vejolašvuođaid dulkot muitaleaddji láddama, go muitalus muitaluvvo vássánáiggis. Árvideames lea váttis muitalit duođalaš dáhpáhusaid suohtasin, jos ii leat gollan áigi. Ovdamearkan jorggiha son noađi hearvádin, go govvida áhčis riggodaga ja stáhtusa veavttastallamiin. <span type="quote">“Su eallu lei nu stuoris ahte go jođii min giláža meaddil giđđat, de gullui ruovggas olles guokte beaivvi”</span> (5). Niillas Juhán Heandarat cuiggoda maiddái hearvás vugiin sihke bearraša ja iežas daguid. Ovdamearkan cuige son Juhán ádjá dagu, go gohčoda su skealbman. <span type="quote">“Ja Ristenáhkku veallái máŋga jándora gokčasa vuolde, go Juhánáddjá, duot skealbma, árvalii dušše iežas soga namaid”</span> (7). Son bilkida maiddái iežas njoarostandáiddu, áhčis stáhtusiin: <span type="quote">“Rikkisnigá bárdni galggai oahppat njoarostit”</span> (10). Dajaldagain vuhtto maiddái iešironiija.  Johnsen (1996:24) čállá ahte persovnnat geat geavahit humora hállangielas, hálddašit earret eará iešironiija. Niillas Juhán Heandarat hálddaša sámi iešironiija go čilge áhči dulkoma sámegielas dárogillii. Áhči dulkomis dáhpáhuvvá konsonántamolsun, mii lea dábálaš go dulko sámegielas vierisgillii. Áhčči dulko čižžegoiku lea, dárogillii jeg vil ha bupp. Niillas Juhán Heandarat čájeha ahte hálddaša iešironiija go dadjá: <span type="quote">“Jáhkán son oaivvildii pupp, iige bupp”</span><span type="quote">”(18). Dát lea hearvái lohkkái guhte dovdá sámegiela gielalaš hástalusaid, mat sáhttet deaividit go hállá dahje jorgala sámegielas eará gielaide.  Niillas Juhán Heandarat lea oappá vehkiin ovdánan máŋggabealat olmmožin. Son lea ovdánan lossa noađis roahkkadis ja jurddašeaddji olmmožin. Loahppa muitalusas duođašta son ahte dohkkeha iežas danin go son lea. “Vaikko mus ii oro šaddamin boazobargi, de lea mus dál hui buorre dovdu eallima ektui”</span><span type="quote">“Vaikko mus ii oro šaddamin boazobargi, de lea mus dál hui buorre dovdu eallima ektui”</span> (46). Maiddái eará dáfus lea su eallin rievdan. Áhči dohkkeheapmi ja Ánte Issáha rosvuid váilevašvuohta leat buoridan Niillas Juhán Heandaraga eallima. Dát govviduvvo earret eará das mo Niillas Juhán Heandarat loahpaha muitalusa, <span type="quote">“Ja lean hui giitevaš go beassat ovttasajis eallit eananspáppa jorbadasas”</span> (46-47). Muitalusa loahppa čujuha sihke unnit ja stuorát perspektiivvas gullevašvuođa dovdui, sihke lagaš servodahkii ja máilmmiboargárin. Loahppacealkagis lea maiddái moralalaš ávžžuhus oaidnit juohke olbmo árvosažžan. Muitalusa loahpas govviduvvo Niillas Ju</p>
<p><em type="italic">6.7 Fápmorollaid čielggadeapmi </em></p>
<p>Muitalusas leat guovttelágan fápmorollat, mat doibmet sosiála oktavuođain ja stuorát servodaga perspektiivvas. Svensen (2001:22) čállá ahte mánáidgirjjálašvuohta rahpá vejolašvuođa oahpásmuvvat norpmaide, muhto seammás maiddái servodaga variašuvnnaide, spiehkastemiide ja vuostálasvuođaide. Svensena čilgehus heive bures go buohtastahttá birrasa muitalusa govvidemiiguin. Muitalusa biras lea hábmejuvvon nana sosiála vuogádagain, mii lea vuođđuduvvon sosiála ortnegiid ja norpmaid vuođul. Sosiála vuogádagain leat ge nu vuordámušat olbmo hálddašeapmái ja eallinvuohkái. Niillas Juhán Heandaraga ballu ja earáláganvuohta govviduvvo eahpedábálažžan das makkár oaidnu servodagas lea gándamánnái. Oappá erenoamáš attáldagat spiehkastit maiddái servodaga vuođđooainnus. Jerome Bruner (Svensen 2001:22) čállá ahte spiehkasteamit dábálašvuođas leat elemeanttat mat hábmejit muitalusa juona. Dát čilgehus heive Niillas Juhán Heandaraga doibmii, oappá katalysáhtor-rollii ja maiddái Svensena čilgehussii. Niillas Juhán Heandaraga rahčamušas dohkkehuvvot servodaga vuogádahkii lea vuođđun su persovnnalaš hápmái. Oappá riegádeapmi ja dagut leat váikkuhangaskaoamit Niillas Juhán Heandaraga iešdovddu ovdáneapmái. Máná perspektiiva servodahkii govviduvvo muitalusas. Máná perspektiivvain ii oaivvilduvvo oaidninčiehka, muhto baicce teavsttalaš govvideami teknihkka, gos eallin govviduvvo vuolábeale vugiin. Vuolábeale vugiin oaivvilduvvo ovdamearkan ahte mánná guhte lea oanibut ja unnibut go ollesolbmot, govvida eallima iežas gorutlaš perspektiivvain (Svensen 2001: 25). Niillas Juhán Heandaraga vuosttaš deaivvadeapmi fulkkiiguin, govviduvvo sihke amasin ja imašlažžan. <span type="quote">“Orui juo beanta ilgat oaidnit buotlágan fulkkiid nu lahka. Guohca vuoiŋŋahagain reške ja soalssidedje mu oaivvi bajábealde”</span> (7). Svensen (2001: 29) čállá ahte dákkár perspektiivageavahus rahpá vejolašvuođaid gažadit ja botket servodaga gustovaš fápmoposišuvnnaid- ja oktavuođaid. Máná perspektiiva sáhttá gaskkustit unnivuođa- ja fámohisvuođa dovddu. Seammás sáhttá maiddái perspektiivvas leat nuppelágan ulbmil, namalassii deattuhit smávimusaid iešárvodovddu ja čájehit fápmoposišuvnna fikšuvdnamáilmmis.  Fápmorollaid guorahallamis geavahan Niillas Juhán Heandaraga ja oappá daguid vuođđun guorahallamii. Go dál geahčadan fápmorollaid mat leat muitalusas, de leat sihke Niillas Juhán Heandaraga ja oappá dagut vuođđun guorahallamii. Niillas Juhán Heandarat ja oabbá ovddasteaba mánáidjiena fiktiiva servodagas gos ollesolbmo norpmat leat vuođđun.</p>
<p>6.7.1 Humor váikkuhangaskaoapmin</p>
<p>Johansen (1996:90) čállá ahte dábálaš elemeanta humoristtalaš muitalusain lea ahte muitalusat sisttisdollet persovnnaid geat leat ártegat, suohttasat dahje jallat. Suoma dutki Olli Alho (1996:27) buohtastahttá sirkusa roavva kloavnnaid doahpagiin <span type="quote">“de löjliga”</span>, namalassii dakkáriin guhte dán lágan rollain bohkostahttá nuppiid. Son čállá ahte kloavnnaid komihkalaš dagut boagustahttet olbmuid, mii dagaha sin persovnnalaš bogostahkan. Dát lea kontrástan namuhuvvon árbevirolaš muitaleddjiide, geat dávjá hehppejedje nuppi. Niillas Juhán Heandarat heive skealbma-iešvuođaidisguin sámi árbevirolaš muitaleaddji ja <span type="quote">“de löjliga”</span> doibmii, go botnjá muitalusa sihke hehppehan dihtii earáid, seammás go ieš šaddá bogostahkan. Johnsen (1996:91) čállá ahte olbmot geat ieža šaddet bogostahkan geavahit humora ovddidit birgenstrategiijaid.</p>
<p>Ruoŧa etnologa Lynn Åkeson (1996) lea dutkan smávit gilážiid olbmuid geat spiehkastit dábálašvuođas, nu gohčoduvvon originálaid. Dutkosis son gažada mo ja man vuođul olbmot definerejuvvojit earáláganin ja mo dat váikkuha persovnnaid eallit earáláganvuođainis, mii spiehkasta almmolaš dábálašvuođas. Son čál</p>
<p>6.7.2 Fápmorollaid vuosttildeapmi</p>
<p>Oappá attáldagat spiehkastit servodaga vuođđooainnus, sihke ipmárdusas mo mánná galgá leat ja maid galgá hálddašit. Spiehkastemiin leat maiddái fápmoposišuvnnaid iskkadeamit ja rasttildeamit. Ovdamearkan lea go doaktárat ja dutkit gohččot oappá hállat. Oabbá čuovvu iežas miela ja dáhtu, ii ge guldal ollesolbmuid gohččumiid. Su dahku speadjalastá sihke máná integritehta ja iešheanalašvuođa eallimii. Dáinna vugiin son ii dušše iskka fápmoposišuvnnaid, muhto maiddái rasttilda daid. Ovdamearkan lea go son dadjá oaivilis doaktárii, guhte lea ámmátolmmoš ja geas dan dáfus lea alit stáhtus servodagas.  Dál gal lean dolkan Dál gal lean dolkan Garragieđat doavttir, mana dál ruoktot Mana dál ruoktot Mun áiggun čiččii Mun áiggun čiččii. (18-19)</p>
<p>Attáldagaidisguin vuosttilda oabbá ollesolbmuid jurddašanvuogi ja daguid. Áhčči rápmo Mr. Olsena, ja bajida su stáhtusa go lea máddin eret, eaiggáda máŋga buvdda ja lea rikkis. Oabbá vuosttilda sihke áhči jurddašeami ja Mr. Olsena stáhtusa giellastoahkamiin, mas lea duođalašvuohta:  Giellása hápmi Lea rápmi Golli ja silba Vuovdnásvuođa vilba (34)</p>
<p>Oappá sánit leat bastilat, earret eará danin go son dušše jienáda iežas dáhtuin. Oappá lunddolaš fápmoposišuvdna govviduvvo earret eará eatni, Niillas Juhán Heandaraga ja Máreha dadjalemiiguin: <span type="quote">“- Die gulat, logai eadni, soaitá du olbmá birra hupmamin. [...] Mun geahčastin Márehii, gii giehtagielainis dajai: Du oabbá ii láve duššiid jienádit, mun jáhkán son háliida muitalit juoidá midjiide. Nivkalin Márehii, nu jáhkán mun maid”</span> (35). Áhčči ii dohkket oappá rávvaga ja rusáda: <span type="quote">“Mánáid ságaid eai láve nu duođas váldit”</span> (35). Nu vuosttilda ge áhčči oappá fápmoposišuvnna. Oappá sánit leat duođat, go loahpas muitalusas duođaštuvvo Mr. Olsena áigumuš, namalassii suoládit luondduriggodagaid. Dán oktavuođas šaddá ollesolbmuid jallodat komihkalaš govvádussan, dan botta go mánáid rehálaš dahku vuoitá.  Mr.Olsen nanne iežas fápmoposišuvnna, sihke láhttemiin ja áigumušaidisguin. Su hápmi ja stáhtus govviduvvo ná: <span type="quote">“Sus lei gaibagahpir oaivvis masa lei čállon Mr. Olsen himself. Son lei rávislágan olmmái, ja su čoavji geaigái ovddasguvlui go son váccašii”</span> (33). Mr. Olsenii lea stáhtus ja fápmoposišuvdna dehálaš. Báikki olbmot, nugo Rikkisnigá, sátnejođiheaddji ja muđui guovllu ássit, dohkkehit Mr. Olsena stáhtusa. Mr. Olsen lohpida biergogáhkuid ja bargosajiid guovllu ássiide, muhto leat dušše Ánte Issáha rosvut geat loahpaloahpas ožžot barggu. Naiiva govvádusaiguin govviduvvo mo guovllu ássit goittotge jáhkket Mr. Olsena lohpádusaide, go čoahkkanit gillái geahččat vuosttaš guorbmebiilla mii lea jođus máttás.  <span type="quote">“Buohkat ledje hui movttegat, vaikko dušše Ánte Issáha rosvut ledje barggu ožžon Mr. Olsenis”</span> (43). Mr. Olsenis lea lunddolaš alla stáhtus servodagas go lea máddin eret, ja dasa lassin lea rikkis gávpealmmái. <span type="quote">“Go bođiimet ruoktot, de muitalii áhčči man somás olmmái diet Mr. Olsen lei. Son lei máddin eret ja sus ledje máŋga buvdda”</span> (34). Stáhtusiin vuoitá Mr. Olsen sihke gudnevuollegašvuođa álbmogis, ja geavaha maiddái stáhtusa deattuhit iežas fápmoposišuvnna. Dát govviduvvo erenoamážit rumašlaš kontrásttain, go Mr. Olsen guovttos sátnejođiheaddji čuožžuba sárdnestuolus:   Suohkana sátnejođiheaddji lei gizzon stuolu nala go lei nu unni, illá oidnui dan stuora Mr. Olsena bálddas. [...] Go sátnejođiheaddji lei geargan, de jorgalii Mr. Olsen su guvlui hui fáhkka. Galggai giitalit sátnejođiheaddji. Muhto su stuora čoavji deaivvai dan unna sátnejođiheaddjáža oalgái, ja nu fierralii sátnejođiheaddji vulos stuolus (38).  Autoritehtaid fápmoposišuvnnat doibmet maiddái go báikkálaš fápmu, namalassi</p>
<p><em type="bold">Guovddáš Mr.Olsen </em>Stuoris Dáža Máddin eret <em type="bold">Ravddabealde  Sátnejođiheaddji </em>Unni Sápmelaš Davvin eret </p>
<p>Oappá riegádeapmi ja su erenoamáš iešlágit dagahit ahte fápmoposišuvnnat hástaluvvojit. Vaikko muitalus ii leat ollislaččat karnevalisttalaš, de leat goittot ge muhtin karnevalisttalaš elemeanttat mat doibmet fápmoposišuvnnaid oktavuođas. Mr. Olsena oktavuođas oaidnit buoremusat elemeanttaid mat čujuhit karneválismii. Mr. Olsen ihtá muitalussii čakčamárkaniid olis. Márkan lea dábálaš karneválisma elemeanta gos fápmorollat sáhttet molsut. Mánát hástalit fápmoposišuvnnaid, vaikko eai oaččo oalát fámu gaskaboddosaččat. Nu sáhttá ge gažadit maid mearkkaša go son dahje sii, geaid navddáše rašimussan, govviduvvojit nanusin ja fámolažžan? Mánát bajidit iežaset posišuvnna erenoamášvuođaideasetguin, ja ollesolbmot ges masset muhtin muddui válddi. Dán posišuvnna rievdadusat rahpet ge nu vejolašvuođa humoristtalaš govvidemiide, maid Niillas Juhán Heandarat geavaha gaskaoapmin. Lassin humoristtalaš govvidemiide, sáhttet maiddái gorutlaš tabuáššit leat váikkuhangaskaoapmin, nugo oappá buoskun ja doarggisteapmi (Svensen 2001:29).  Mr. Olsen ja Ánte Issáha rosvut leat láhttemis sullasaččat, ja ovddastit maiddái sullasaš fápmogeavahusa. Ánte Issáha rosvut givssidit Niillas Juhán Heandaraga go son lea earálágan, ja Mr. Olsen cielaha ja sivaha Maria guhte maiddái lea barggus dáfus earálágan go earát. Lassin givssideapmái leat Mr. Olsen ja Ánte Issáha rosvuin eará čanasteamit. Mr. Olsen virgáda dušše Ánte Issáha rosvuid fabrihkkabargin. Loahpalaččat čájehuvvo ahte Mr. Olsen maid lea rosvu, justa nugo Niillas Juhán Heandarat gohčoda Ánte Issáha joavkku. Oappá vehkiin ja vuosttildemiiguin jorggihuvvo sihke Mr. Olsena ja Ánte Issáha rosvuid stáhtus. Stáhtusrievdadeapmi govviduvvo humoristtalaš govvádusaiguin, gos máná rehálaš oaidnu lea vuoiti. Ovdamearkan lea go Juhána buvssat rahtasit buoskkas, ja go Mr. Olsen gávnnahallá gielistan ja suoládan birrasis. Svensen (2001:23) čállá ahte eanáš mánáidgirjjit loahpahuvvojit vuostálasvuođa dohkkehemiin, dahje ahte vuostálasvuođat vuogáiduvvet ollislaččat dahje belohahkii máná eallimii.</p>
<p><em type="italic">6.8 Čoahkkáigeassu </em></p>
<p><em type="italic">Mu ártegis eallin </em>lea muitalus Niillas Juhán Heandaraga eallilan vásáhusaid birra. </p>
<p>Váldopersovnna <em type="italic">doaibma</em> lea guovddážis guorahallamis, ja dan olis geahčadan iešvuođaid, ovdáneami ja fápmoposišuvnnaid. Niillas Juhán Heandarat lea árgi, go ballá bohccuin, mii lea liigenoađđin sutnje. Áhččái lea ges ballu heahpadin, go lea guovllu riggámus badjeolmmoš. Niillas Juhán Heandarat spiehkasta servodaga gándaideálas, mii lea vuođđun bearraša ja servodaga vuordámušaide mo gándamánná galgá leat. Oappá riegádemiin bohciida ođđa doaivva bearrašii, mii lea Niillas Juhán Heandarahkii dego ođđa álgu. Oabbá ovddasta iešheanalašvuođa ja máŋggabealat čehppodaga hállamiin ja gorutlaš attáldagaidisguin. Son láhčá Niillas Juhán Heandarahkii dilálašvuođaid áicat ja árvvoštallat dilálašvuođaid. Nu lea oabbá sihke láidesteaddjin ja ovdagovvan Niillas Juhán Heandarahkii. Niillas Juhán Heandarat ovdána oappá váikkuhemiin, mii lea čielggas ironalaš muitaleaddji geavahusain, earret eará mo son áicá ja árvvoštallá sihke iežas ja earáid láhttemiid hearvás vugiin. Muitaleaddji humor- ja ironiija geavahusain hástaluvvojit maiddái servodaga autoritehtat, stereotiipa govvádusaiguin. Dáinna vugiin bajida muitaleaddji máná integritehta, ja vuolida servodaga autoritehtaid stáhtusa. Oappá váikkuhemiin rievdá Niillas Juhán Heandarat, guhte ođđa jurddašanvugiin, árvvuiguin ja hutkáivuođain ovdána iešheanálaš ja jurddašeaddji olmmožin.  Nu rievdá Niillas Juhán Heandaraga eallindilálašvuohta heajos iešgovas ja váilevaš gullevašvuo<em type="italic">Mu ártegis eallin</em> čielga mánájiena, máná integritehta ovddidemiin. </p>
<p>7. LOAHPAHEAPMI</p>
<p>Dutkamušastan lean guorahallan váldopersovnnaid ovdáneami, muitalusaid váikkuheddjiid ja fápmorollaid sosiála- ja servodatoktavuođain. <em type="italic">Vuoi dan Kárenina</em> ja <em type="italic">Mu ártegis eallin</em> muitalusain muitaluvvo váldopersovnnaid birra geat ovdánit vigihisvuođas iešheanálaš ja jurddašeaddji olmmožin. <em type="italic">Vuoi dan Kárenina</em> muitalusas ovdána kollektiiva váldopersovdna duostilis ja iešjurddašeaddji olmmožin. Ovdáneami váikkuheaddji lea Kárenina, guhte rávvagiiddisguin láidesta kollektiiva váldopersovnna árbevirolaš máhttui ja eallinvuohkái. <em type="italic">Mu </em></p>
<p><em type="italic">ártegis eallin</em> muitalusas ovdána ges váldopersovdna persovnnalaš dásis stáđđásit persovdnan. </p>
<p>Oappá váikkuhemiin ovdána Niillas Juhán Heandaraga iešgovva, go dohkkehišgoahtá earáláganvuođas, mii spiehkasta servodaga vuordámušain.  Muitalusain leat golbma váikkuhangaskaoami mat váikkuhit váldopersovnnaid doibmii, namalassii katalysáhtoriid doaibma, gielalaš gaskaoapmi ja fápmoposišuvnnaid hástaleapmi. Muitalusaid katalysáhtorat ihtet muitalussii nanu persovnnagovvidemiiguin. Sihke Kárenina ja oabbá leaba iešráđálaččat ja erenoamášvuođaideaskkaguin spiehkasteaba dábálaš máná láhttemis. Soai hástaleaba ja rasttildeaba ge dan olis ollesolbmuid norpmaid, go rihkkuba rájáid maid vuođul ollesolbmot doibmet ráđđejeaddjin.   Gielalaš gaskaoapmi lea nubbi váikkuhanmekanisma mii lea oktasaš guktui muitalusain, sihke persovnnaid ja muitaleaddji doaimmain. <em type="italic">Mu ártegis eallin</em> muitalusas leat humor ja ironiija geavahusat čielga mearkkat váldopersovnna ovdáneapmái. Ironalaš muitaleaddji jienain muitala ja árvvoštallá Niillas Juhán Heandarat vássánáiggi dáhpáhusaid veavttastallamiin. Ironiijain son jorggiha duođalaš áššiid ja dáhpáhusaid suohtasin, ja dan láhkai maiddái bilkida autoritehtaid. <em type="italic">Vuoi dan Kárenina</em> muitalusas lea Káreninas eallás ja kreatiiva giellageavaheapmi, go sátneriggodagain, hutkáivuođain ja sátnestoahkamiin hástala kollektiiva váldopersovnna ja autoritehtaid. <em type="italic">Mu ártegis eallin</em> muitalusas lea oappá buoskun humoristtalaš dahku, mii bohciidahttá bohkoseami nuoramus lohkis boarráseamos lohkkái, ja hehppeha dahkki almmolašvuođa norpmaid rasttildemiin. Buoska lea dáinna vugiin maiddái friddjavuođa mearka, go rasttilda almmolaš norpmaid hearvás vugiin.  Fápmoposišuvnnat vuođđuduvvet vuostálasvuođain. Nikolajeva (2004:53) namuha iešguđetge vuostálasvuođaid mat leat dábálaš govvideamit dáhpáhusráidduin. Vuostálasvuođat govvidit earret eará persovnnaid doaimmaid iešguđetge oktavuođain. Dábáleamos vuostálasvuohta lea vuostálasvuođat persovnnaid gaskkas. Dat mearkkaša ahte muhtin eará persovdna hástala váldopersovnna, juogalágan vugiin mii dagaha sudno gaskii vuostálasvuođa. Nikolajeva čilge ahte nuorra lohkiide lea dán lágan vuostálasvuohta álkimus áddet, go lea oahpes ášši lohkiide. Teakstadujiin leat <em type="italic">Mu ártegis eallin</em> muitalusas čielgaseamos vuostálasvuođat persovnnaid gaskkas, nugo ovdamearkan Niillas Juhán Heandaraga oktavuohta Ánte Issáha rosvuiguin. Nubbi vuostálasvuohta maid Nikolajeva namuha, leat vuostálasvuođat gaskal persovnnaid ja servodaga. Persovnnaid ja servodaga vuostálasvuođat govviduvvojit earret eará go persovdna deaivida ráđđejeaddji sosiála norpmaid mat heađuštit váldopersovnna doaimma. Sihke <em type="italic">Vuoi </em></p>
<p><em type="italic">dan Kárenina</em> ja <em type="italic">Mu ártegis eallin</em> muitalusain leat persovnnat vuostálasvuođas servodagain. </p>
<p>Persovnnat nugo geaidnobargit, guolásteaddjivákta ja maiddái Niillas Juhán Heandaraga áhčči ovddastit servodaga norpmaid, ja šaddet dakko bokte servodatdásis vuostálasvuođa<em type="italic">Vuoi dan Kárenina</em> muitalusas heađuštit geaidnobargit ja guolástanvákta kollektiiva váldopersovnna, go vigget ráddjet ja stivrret su doaimma. Niillas Juhán Heandarat ferte ges morálalaččat válljet eallingeainnus, go áhči vuordámušat, mat vuođđuduvvet servodaga árvvuide ja norpmaide, ráddjejit su miela ja dáhtu.  Teakstadujiin leat čanasteamit njálmmálaš árbevirrui, sihke persovnnaid ja muitaleaddji doaimmaiguin. <em type="italic">Vuoi dan Kárenina</em> muitalusas geasuhuvvojit mánát amas meahccái, mii dađistaga šaddá dorvvolaš birasin. Mánát besset meahccebirrasis ahtanuššat iežaset mielain ja dárbbuin go ollesolbmuid norpmat leat gáidosis. Meahcci lea maiddái biras gos Kárenina ja Mággá-áhkku ovddasteaba árbevirolaš máhtu ja jurddašeami. Sudno máhttu šaddá lunddolaš oassi birrasis. Nu oahpista ge Kárenina lunddolaš birrasis mánáid árbevirolaš máhttui, go árgabeaivválaš dáhpáhusaid bokte son laktá sámi kultuvrra, árvvuid, norpmaid ja birgejumi dieđuid mánáid árgabeaivválaš doaimmaide. Nu lea ge Kárenina árbevieru ovddasteaddji, guhte oahpaha nuorat bulvii máhtus ja viisodagas, nugo sámi mánáidgirječállit deattuhit vuođđoulbmilin teakstadujiid čállimis. Sámi girječállit namuhit lassin dieđu sirdimii, giela seailluheami ja nannema ággan čálligoahtit girjjiid sámegillii.  Giellariggodagain ja giela bajidemiin leaba sihke oabbá ja Kárenina gielalaš ovdagovat lohkiide. Kárenina bajida sámegiela árvvu, go muitala mánáide ahte Amerihkás soitet olbmot lohkagoahtán sámegiela maŋŋil go son sáddestii reivve dohko ohcan dihtii váhnemiiddis. Kárenina muitaleami dulkon ávžžuhussan geavahit giellamet, go giellageavahemiin bohciida dárbu áddejupmái, mii ovddida giellaoahppama. <em type="italic">Mu ártegis eallin </em>muitalusas lea ges oappás erenoamáš gielalaš attáldat, go hállagoahtá bás mánážin rikkis gielain, go geavaha hállamis dološ sániid mat eai leat šat anus. Almmolašvuođas buohtastahttojuvvo oabbá noaiddi attáldagaiguin, go sihke gielalaš ja gorutlaš attáldagaiguin lea sus erenoamáš fápmu, mii spiehkasta dábálašvuođas. Oabbá ovddasta maiddái attáldagaidisguin doloža, go guoskevaš máhttu ja áddejupmi bajiduvvojit.  Marry A. Somby (1978:114-115) guhte lea čállán <em type="italic">Ámmul ja alitoarbmælle</em> (1976), čilge čállima vuolggasadjin lei vuosttildit servodatrievdademiid mat uhkidedje sámi eallinvuogi. Alit oarpmeali ruovttubáikkis, gufihttarmáilmmis, lea sullasašvuohta gávpogiin maid Kárenina muitala huksen mánáide. Kárenina gávpot doaibmá mánáid eavttuin, gos mohtorfievrrut leat gildojuvvon nugo gufihttarmáilmmis ge. <em type="italic">Vuoi dan Kárenina</em> muitalusas eai dattetge mánát beasa ollislaččat ahtanuššat iežaset mielain ja dáhtuin, go iešguđetge ollesolbmot almmolašvuođa rollain vigget ráddjet ja váikkuhit mánáid. Nu leat ge servodaga almmolašvuohta ja ollesolbmuid norpmat hehttehussan mánáid doibmii. <em type="italic">Mu ártegis eallin</em> váldopersovdna váikkuhuvvo ges servodaga vuordámušain, mat hehttejit su eaŋkilolmmožin eallit ja ovdánit iežas miela ja dáhtu mielde. Sihke Kárenina ja oappá vehkiin láidesteaba soai váldopersovnnaid ođđa jurddašeapmái, mii lea vuođđuduvvon árbevirolaš máhttui ja jurddašeapmái. Nu bajidit ge teakstaduojit árbevirolaš máhtu mávssolaš máhttun ja máná jiena dehálaš jietnan.  Gaski (1991:37-39) hástala sámi girječálliid gávdnat hámi mii sulastahttá árbevirolaš muitalanvugiid ja vieruid, seammás go lea geasuheaddji lohkiide. <em type="italic">Vuoi dan Kárenina </em>ja <em type="italic">Mu </em></p>
<p><em type="italic">ártegis eallin</em> teakstadujiin leat čielga čanasteamit árbevirolaš muitalanvuohkái ja áddejupmái. </p>
<p>Seammás leat teakstadujiin ođđa ja miellagiddevaš bealit, go sihke humor- ja ironiija geavahusain čalmmustahttet ođđa beliid sámi girjjálašvuođas, namalassii sosiála ortnegi<em type="italic">Mu </em></p>
<p><em type="italic">ártegis eallin</em> teakstaduoji bohciidii munnje jurdda kulturárbámet seailluheamis. Leat go min </p>
<p>árvvut ja birgenlágit man ge láhkai hehttehussan olbmo ovdáneapmái, go leat nu sajáiduvvan servodaga eallimii? Mearkkašahtti lea goittot ge ahte <em type="italic">Vuoi dan Kárenina</em> muitalusas bohciida ges nuppe lágan gažadeapmi, namalassii leat go mii gáidamin min kulturárbbis ruđalaš riggodagaid geažil? Ja hehttejit go servodaga stivrrejeaddji norpmat min servodaga ovdánit árbevirolaš jurddašemiin? Bakhtin čilge ahte boagustemiin ihtá ođđa duohtavuohta, mii čujuha ođđa jurddašeapmái. Ođđa duohtavuođain ja jurddašemiin leat teakstaduojit sihke hámi ja sisdoalu dáfus erenoamáš, beroštahtti ja ođasmahtti.  </p>
</body></document>