<document xml:lang="sme" id="no_id"><header><title>’In gille huma’. De tause rommene i samtalen. - Samiske fortellinger om kreft</title><genre code="science"/><author><person firstname="Inger" lastname="Dagsvold" sex="f" born="" nationality=""/></author><year>2006</year><wordcount>246</wordcount><conversion_status type="standard"/><availability><license type="standard"/></availability><origFileName>https://munin.uit.no//</origFileName><parallel_text xml:lang="eng" location="inger_dagsvold.pdf"/><parallel_text xml:lang="nob" location="inger_dagsvold.pdf"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version></header><body><p>Čoahkkáigeassu</p>
<p>Mastergrádabargu čilge mo borasdávdda sáhttá ipmirdit das man olu das hállojuvvo, dahje ii hállojuvvo, sámi servodagas. Dálá borasdávdadikšu geahččala veahkehit sin geat ožžot borasdávdda vai sii nagodivčče hálddašit borasdávdadili mii dovdo dego roassu. Hálešteapmi; hállat dovdduid birra, jurdagiid ja reakšuvnnaid birra lea dálá borasdávdadivššu deháleamos metoda, go lea sáhka roasuid hálddašeamis. Muhto, ii buohkaide leat seammá lunddolaš hállat borasdávdda ja dovdduid birra. Mástergrádabargu čilge dáčča dearvvašvuođasuorggi ja sámi borasdávdapasieanttaid gaskavuođa.</p>
<p>Dát lea kvalitatiiva dutkamuš, filosofiija hermeneutihka dutkamuš mii deattuha ipmárdusa. Empiria leat 4 sámi nissona geaid lean jearahallan. Sii leat 40-60 agis. Lean jearran mo sii vásihit ja jurddašit borasdávdda birra, ja mo sii hállet dovdduid ja reakšuvnnaid birra mat bohtet go lea dávda. Ovtta nissonis lea alddis leamaš borasdávda ja lea almmuhan diktagirjji borasdávdda ja borasdávdadivššu birra. Lean geavahan diktagirjji gáldun. Lean jearran ovtta girječállis ja guokte dearvvašvuođamielbargis mo sámi servodagas hállojuvvo borasdávdda birra. Iešguđetge gálduin leat iešguđetge perspektiivvat dán fáttás. Muitalanperspektiiva lea oidnosis olles barggus.</p>
<p>Borasdávda ja dan ahte hállet go olbmot, vai eaigo hála dan birra, čadnojuvvo filosofaid Hans-Georg Gadamer ja Ludwig Wittgenstein teoriijaide, mas ipmárdus, historjjálaš árbevierut, giella ja eallinmáilbmi leat guovddážis. Mun geavahan maid teoriija mii čadno sámi historjjálaš dávdaipmárdussii.</p>
<p>Mastergrádabarggu ulbmil lea lasihit olbmuid ipmárdusa das mo lea oažžut borasdávdda, mo sierraláhkái sáhttá ipmirdit dávdda ja dasto mo sierraláhkái hállá dávdda birra ja birge dávddain sámi servodagas.</p>
<p><em type="bold">Ohcansánit:</em> borasdávdadikšu, kreft, borasdávda, ipmárdus, dávdaipmárdus, gulahallan, muitalus, sápmelaš, sámi. </p>
<p>Maiddái Ruoŧa dearvvašvuođasuorgi lea fárus danne go okta informánta lea Ruoŧa stáhtaboargár.</p>
</body></document>